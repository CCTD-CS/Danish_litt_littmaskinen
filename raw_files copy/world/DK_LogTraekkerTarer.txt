Løg trækker tårer, og hun har altid været sart. Hun tager en dyb indånding, inden hun trækker den tynde skal af løget, og den skarpe lugt og smagen sætter sig på kniven, på skærebrættet og på hendes fingerspidser. Hun snitter, og alt bliver værre.

Først den ubehagelige stikken i slimhinderne, og næsen og øjnene løber. Og hvis hun tørrer en tåre væk bare med en fingerspids, bliver det endnu værre, indtil hun endelig kan dumpe løgene ned i det sydende smør.

„Emhætte," siger han henne fra bordet. „Mere emhætte."

„Jeg hader emhætter."

„Det er en glimrende form for udluftning."

„Jeg kan ikke høre Nyhederne. Grunden til at kvinder ved mindre om politik, er emhætter."

„Hele huset stinker."

„Jeg skulle have haft et køkken med et spjæld eller et vindue og en dør, der kunne lukkes, så jeg kunne være mig selv."

Og så rammer en lille kølig tone hendes højre lår.

Hun skruer ned for løgene og fisker mobilen op af lommen.
„Din e-Boks er lukket/' læser hun. For at få den åbnet igen kan hun ringe til to numre. Men numrene er væk, inden hun når at reagere.

Demonstrativt sætter hun emhætten på fuld styrke, inden hun arrangerer mørbradbøffer og løg.

„Nu kan du godt slukke," siger han, da hun sætter fadet på bordet.

„Min e-Boks er lukket." Hun skænker et glas rødvin og drikker et par slurke, inden hun slukker for emhætten og registrerer, at et parti, hun aldrig har hørt om, vil sænke topskatten.

„De løg kunne godt have fået lidt mere," siger han.

„Min e-Boks er lukket."

„Ja, det har du sagt."

„Er det nogensinde sket for dig?"

„Næ. Det tror jeg ikke."

„Jeg hader computeren, mobilen og alle billetautomaterne."

„Det er alderen."

„Jeg bliver 74 i dag. Og ingen blomster, ingen fødselsdagskort."

„Undskyld, jeg troede først, det var i morgen."

„Du lovede mig roser. Du lovede at varme mine hænder og fødder og at bære mine kufferter. Du købte kufferter med hjul, og nu er det bare bløde løg og problemer."

„Fik du ikke et brev?"

„Det var fra hospitalet. En undersøgelse for tarmkræft. Jeg skulle skide i en ble."

„Det kan man tids nok komme til," siger han sarkastisk
og lægger gaflen med mosede kartofler og løg tilbage på tallerkenen.

„Jeg skulle sende det med posten. Har du nogensinde fået den slags tilbud?"

„Aldrig. Spis nu din mad. Vi ser på det hele i morgen."

Hun rejser sig og går ind på sit værelse og lukker døren, inden hun åbner for skærmbilledet med de sarte forårsblomster.

„Du har fem gange brugt forkert kode," læser hun.

„Det er løgn." Og hun bøjer sig helt frem mod skærmen. Hendes fingerspidser trykker „delete", og hendes hjerte slår, som hun engang mærkede sin hunds hjerte slå, lige inden den døde. Og alle data er tabt.

„Jeg går nu," bekendtgør hun.

I haven havde anemonerne lukket sig. Men ramsløgene stod ranke med små stjerneformede blomster. Hun hadede dem og trådte på et par stykker. Da hun kom ud på vejen, havde hendes gang ændret sig. Hun slingrede fra side til side og huggede højre fod hårdt i asfalten. Det var en trodsig hakkende gang, og et held, at hun ikke mere havde hund.

Pludselig var der bløde vingeskygger for hendes øjne. Hun prøvede at stryge dem væk. En sort fugl fløj gennem hendes hoved. Toget kom. Hun hævede armen til vinken. Toget kørte.

Hun vågner i et blåt lys og ser op i en ung afrikaners ansigt. Små svedperler glimter i hans tindinger, som om han har arbejdet hårdt.
„Hvorfor er jeg her?" spørger hun.

„Nogle drenge fandt dig på stationen. Du vågner op med et gevaldigt sæveøje."

Hun smiler, fordi ordet „gevaldigt" morer hende. „Hvor meget har du drukket?"

Hun ved det ikke og smiler igen.

„Vil du på hospitalet eller hjem?"

„Hjem."

Hun lukker øjnene og mærker en blød duven.

Hun havde aldrig før været inde i en ambulance.

Hjemme var tallerkenerne fjernet. Men løglugten var der stadig. Og manden sad i pyjamas og en tyk, blå badekåbe. Han rejste sig ikke.

Afrikaneren slap hendes skulder. Og hun forstod, at hun var blevet hjulpet ind i huset.

„Det har været forfærdelige timer for mig," sagde manden. „Gå i seng."

Hun gik ind på sit værelse og hørte dem tale sagte. Børnene havde været meget opskræmte, sagde afrikaneren.

Manden sukkede opgivende.

„Er det noget, der tit sker for Deres kone?"

„Jeg ved det ikke. Hun er ikke min kone. Hun er min ansatte, og somme tider ved hun ikke, hvad hun gør."

På sengen lå hendes pyjamas, sammenfoldet og glat. Det var en særpræget pyjamas med koksgrå haremsbukser og en overdel i fire røde farver, der dannede et kors. En uniform til korstog, tænkte hun. Kvinder, der snart skal
dø, køber smukke natkjoler og elsker fiskefileter med remoulade.

Hun tog sin pels og sin taske og listede ud ad bagdøren.

Selv i mørke kendte hun naboens have. Men hendes strømper hang i hækken, og hun skræmte en fugl og blev selv skræmt af en sammensunken skikkelse foran skraldebøtten.

Forsigtigt gik hun nærmere. Det var en kæmpemæssig legetøjsbjørn. Med skamfuldt hængende hoved rakte den de runde poter frem, som om den stadig ventede et kærtegn.

Hun kendte den bjørn. Engang var den elsket. Den blev krammet og kysset på snuden, og morgenmadens honning blev dryppet på dens mund, og fluerne summede om den, indtil den blev skrubbet med neglebørsten.

Små stædige fingre undersøgte de brune glasøjne, og det ene faldt ud og trillede ind under sofaen.

Den lod sig vaccinere, og den blev iført fjollede hatte og deltog tappert i samtlige sygelejer. Febersved, snot og tårer tørrede på dens lodne bryst. Men børnene voksede fra den, og den blev slæbt ud af huset og anbragt foran skraldebøtten.

Hun strøg den over pelsen og tænkte på døde humlebier. Små bjørnekroppe størknede i vindueskarmen. Og da hun kom ud på vejen, tænkte hun på sin hund, den lille yorkshireterrier, hun engang havde.

En dag blev den bidt af en større hund, den plejede at lege med, og hele aftenen kradsede den på døren og skub-
bede til hendes ben, indtil hun gav den snoren på. Den søgte tilbage til stedet, hvor det var sket, og blev stående længe, som måtte den genopleve situationen for at begribe den. Endelig slikkede den omhyggeligt asfalten.

Det var det, hun ville. Hun ville se stedet, hvor hun havde ligget død som en sten. Snegle kan være krøbet hen over hende. Mus og fluer kan have undersøgt hendes spiselighed, og løse hunde kan være standset et øjeblik for at snuse eller gø hende ind i ansigtet.

Hun har været noget, man kunne lette ben op ad eller sparke til.

Nogle børn havde fundet hende. Men hun var intetsteds. Der var ingenting. Hverken noget skræmmende eller smukt. Ingen hjælpende ånder eller engle. Ingen lange lysende korridorer. Ingen frifindelse eller dom.

Hun var ingen steder, før hun vågnede under den unge afrikaners ansigt.

Hun nåede op til stationen, og i det sparsomme lys ledte hun efter spor af sig selv. Måske bare et hår, en mønt, en knækket negl eller blodet som et rødt laksegl. Hun fandt ingenting og satte sig på en bænk.

En sort kat løb forbi. Måske havde den set hende ligge der, og den havde snuset nysgerrig og fornærmet.

Nu værdigede den hende ikke et blik, men sprang op i skraldespanden. Hun kunne høre, den ramte noget pap. Den rodede og skrabede desperat, åbenbart uden at finde noget spiseligt.

Spanden var meget dyb. Måske kunne den ikke kom-
me op. Hun havde aldrig taget en kat i nakken, og hvis hun stak hånden ind under den, ville den rive og bide og mase sig endnu dybere ned i skraldet. Og der var ingen, hun kunne bede om hjælp.

Hun rejste sig for at se ned i spanden, og som en raket fløj katten tæt forbi hendes kind og løb hen til næste skraldespand. Den var meget lille. Men der var intet kil-lingeagtigt over den. Måske var den underernæret. Hun bad til, at den måtte finde en mus eller en fugl og dræbe hurtigt og spise sig mæt. Så kom toget, og så snart hun havde sat sig, faldt hun i søvn.

Hun steg ud på Hovedbanegården. Måske var det ikke Hovedbanegården, for hun steg op ad en høj trappe og befandt sig pludselig på en befærdet gade.

Hun gik til venstre og standsede ved et vandland, hvor alle de badende var fortryllede væsener. De svævede gennem luften i lange, dristige spring. Unge havfruer piskede klorvandet til skum, og små, tykke piger lod sig glide ned i vandet, der gjorde deres bevægelser yndige og lette. På de våde broer gik de med løftede arme som klodsede ænder.

Der var ingen lyde, før en bleg dreng kom hen til hende.

„Ved du, hvor Rådhuspladsen er?" spurgte hun.

„Det koster fem kroner." Han pegede på et gyldent tårn bag en klippemur.

Hun fandt en femmer i lommen og bevægede sig i retning af tårnet.
Da hun kom nærmere, gik det op for hende, at det hverken var en eventyrby eller en drøm. Men det var umindelige tider siden, hun havde været i Tivoli, og tårnet huskede hun ikke.

Hun gik ind på et hotel og fik et værelse til samme pris, som det ville have kostet at stige på toget uden billet. Hun satte sig på sengen med tasken på skødet.

Engang havde hun set et stykke om en kvinde, der sad næsten begravet i sand med sin taske, der lidt efter lidt forsvandt i sandbunken. Det var uendelig sørgeligt. Men det var kvindens livsmod og humør, der fik hende til at græde.

Hun smøg skoene af og stillede tasken på hovedpuden.

Kvinden hed Vivi, Winnie, Wendy?

Hun slikkede sine læber, som var hun en konvolut, der skulle afsendes.

Det var Wendy, hun valgte at hedde.

Hun vågnede tung i hovedet som efter en lang fest og så ingen grund til at klæde sig af for at klæde sig på. Hun nøjedes med at lægge blusen og vaske ansigt, armhuler og hænder i iskoldt vand. Hendes hud duftede stadig svagt af Issey Miyake. I morgen vil hun måske lugte af menneske.

Øjet er det værste. Hun ved, at det i de kommende uger vil skifte farver som en solnedgang, og måske vil hun komme til at se dårligere.

Holdet i ryggen vil måske blive. Knæene er en gammel
skade. Hun er vant til at færdes i smertens koreografi, og hun er vant til selv at rejse sig, når hun er faldet. Somme tider har hun spøgt med, at hun er en tumling eller en klodset Fugl Fønix. Men denne gang er hun blevet fundet og løftet.

Som et stykke kasseret legetøj har hun ligget der på asfalten. Hun kunne være gået i opløsning ganske af sig selv. Men de har båret hende ind i det bløde lys og bakset med hendes krop for at få bevidstheden til at vende tilbage og for at høre hende spørge: „Hvorfor?"

Hun skammer sig over at have skræmt børnene og måske afbrudt deres leg. Og hun skammer sig over, at afrikaneren har set hendes gevaldige øje og manden i badekåbe. Men heldigvis er hendes gang igen, som den plejer, da hun træder ind i spisesalen og finder et bord, hvor hun kan sidde med øjet ind mod væggen.

Knive, gafler, stemmer og koppernes klirren får hende til at opgive at bære kaffen og croissanten hen til bordet samtidig. Hun henter først croissanten, og da hun kommer tilbage med kaffen, er hendes tallerken skubbet ind mod væggen, og to norske kvinder har bredt deres morgenmad ud over bordet. Spejlæg, bacon, pølser, røræg, toast, høje glas med appelsinjuice, wienerbrød og en hel termokande med kaffe. De taler deres klingende sprog og vil klage over, at der ikke er mere frugtsalat.

Wendy står med hænderne foldet om den varme kop. De stirrer undrende på hende og får hendes hænder til at ryste, så kaffen skvulper.

„Undskyld," siger hun og stiller koppen fra sig.
Da hun er næsten henne ved udgangen, spørger en ældre mand hende, om der er sukkerfri marmelade.

Hun ryster vagt på hovedet.

„Det må du jo vide som servitrice," siger han påståeligt. „I morgen får jeg besøg af min veninde. Hun er glutenallergiker og har selv brød med. Men hun har også sukkersyge."

Wendy trækker vejret dybt for ikke at falde. Mandens slips er blåt. Hun prøver at fæstne blikket på det. Men det svajer fra side til side.

„Lov mig at købe et glas til i morgen." Stemmen er næsten hjertelig.

Hun henter sin pels og lægger nøglen på skranken.

Gadens lyde flænser hende. En ambulance tuder, og i mylderet bliver hun skubbet fra side til side. Alle har pakker, bæreposer, blomster, børn, rullekufferter eller kaffebægre, hun har kun sin taske. En cykel vælter med et øredøvende brag, og da hun springer til side, skyller kvalmen op i hende.

Hun må prøve at finde sig selv, og hun husker stadig sit personnummer og sin adresse og også navnet på sin frisør. Men ord er faldet ud af hendes hjerne. Måske finder hun dem igen. Måske behøver hun dem ikke. Hun har glemt navnene på berømte skuespillere, filmstjerner og bogtitler. Hun leder forgæves efter navnet på sin yndlingsskuespiller, men husker kun hans stemme.

Til gengæld har slaget installeret et kamera i hendes hoved, alle billeder er overvældende og skarpe.
Hun leder stadig efter skuespillerens navn, da hun bliver blændet af en A4-blok. Bag blokken står to yngre mænd. Den ene med en kuglepen i hånden, og den anden med fingrene krummet om en mobil.

„Vi vil gerne spørge dig om din holdning til flygtningestrømmen." Kuglepennen rettes mod hende.

„Jamen, nu kommer der jo ikke så mange mere." Tungen er tør, og hun må lede efter hvert eneste ord.

„Der er mange, der ikke har tag over hovedet. Og så er der de studerende uden kollegieværelser og de hjemløse."

„Jeg er bange."

„Bange? Bange for hvad?"

„For at det skal blive som dengang, man skulle være gift og gravid for at få en lejlighed."

„Men der er så mange, der bor alene. Man kunne lade en boligløs flytte ind hos alle de ensomme."

„Jeg er ikke sikker på, det bliver lykkeligt. Jeg har ensomhedsbehov. "

Mændene går uden at sige tak.

De overfaldt hende. Hun var ubeskyttet, og de kom med alle deres spørgsmål. Og nu findes hendes tåbelighed og egoisme sort på hvidt og i den lille mobil, der vil kunne sende billeder til samtlige computere. Hun vil kunne høres i radioen og flimre hen over tv-skærme, og måske bliver hun udsendt på parabolantenner. Det undrer hende, at hun husker ordet. For hun aner ikke, hvad det er.

Men hun vil blive genkendt. Og alle vil forarges over hendes egoisme og grimhed. Ældre, nej, gammel kvinde med blåt øje, begyndende senilitet og ulvepels.
Hun søger tilflugt på den nærmeste café og bestiller en kop te med mælk og et stykke franskbrød med mild ost som til et barn.

„Vi har ellers brunch." Tjeneren nikker hen mod en skræmmende lang buffet.

Hun ryster på hovedet, og han går hen og smører et stykke med ost, hælder varmt vand over et tebrev og bringer hende mælk i en flødekande.

Hun er restaurantens eneste gæst, og hun kan mærke, han ser på hende, inden han skruer op for noget musik, der får koppen og tallerkenen til at danse, og kvalmen er pludselig i hendes mund, og han må støtte hende og hjælpe hende med at finde toilettet.

Heldigvis rammer hun kummen, og da hun kommer tilbage, er musikken væk, og der står et glas vand på hendes bord.

„Undskyld, jeg har det ikke så godt."

„Det gør ikke noget. Du skal bare ud i luften."

Hun drikker en slurk vand og lægger 100 kroner på bordet.

„Jeg går," siger hun ud i stilheden. Og hun gik.

Hun søgte ind i sidegadernes skygge, hvor alle facader forekom hende ens, indtil hun standsede ved et stillads. Der var ingen arbejdere, og hun tænkte på at sætte sig på trappestenen, da hun fik øje på et lille nøgleknippe i gadedørens lås. Hun svimlede igen og rakte ud efter nøglerne for at holde sig fast.

Hun trak vejret dybt og drejede den fremmede nøgle rundt i den fremmede lås. Døren var meget tung. Men
den gav sig, og hun kunne hægte sig fast til gelænderet, og ganske mekanisk begyndte hun at gå.

På anden sal til højre var der hverken navneskilt eller dørmåtte.

Hun bankede på. Hun bankede meget længe, inden hun stak den anden nøgle i låsen.

„Hej," sagde hun.

„Jeg fandt nogle nøgler," hviskede hun og trådte ind i en nat. Huset var svøbt i sort plastik, og kun gennem bittesmå huller sivede lyset ind som stjerner eller sår.

Hun var som i en drøm, og i drømmen opførte hun sig som en tyv. Hendes hånd stjal et stykke af væggen og fandt en kontakt. En loftslampe skinnede ud over et gulv, hvor halvdelen af brædderne var revet op. Hun lagde skoene for bedre at kunne føle sig frem, og hun så ned i dybet, der ikke var særlig dybt, men sikkert befolket af bænkebidere og tusindben.

Der var endnu et værelse, hvor hun opgav at finde kontakten. Hun skimtede kun rummet ved mobilens lys. Men på badeværelset var lyset over spejlet så skarpt, at indehaveren måtte være en kvinde, og rummet ved siden af kunne være hendes garderobe eller pulterkammer.

Hun fandt kontakten, og en sparepære afslørede en skunk i væggen. Da hun åbnede den, var det snarere et indbygget skab eller en hule, hvor hun næsten kunne ligge udstrakt. Hun bredte pelsen ud over hulens gulv og følte en pludselig tryghed.

Et blåt øje og et halvt gulv. Men hun havde sin egen nat og sine egne stjerner.
På badeværelset knælede hun ned og takkede Gud, for at der var vand, og for toiletrullen, der var blomstret, og hun kyssede nøglerne en efter en.

Da hun klædte sig af, bemærkede hun, at hendes højre fod var blå. Men det gjorde ikke noget. Hun kunne sagtens gå på en blå fod.

Hun tillod sig at låne bruseren og lod kroppen tørre af sig selv. Endelig kunne hun krybe ind i sin hule, og pludselig var det en fordel, at hun var lille.

Engang var hun blevet spurgt, om hun ikke lå på grænsen til dværg.

„Jo," havde hun svaret. „Jeg skal nok ligge lige på grænsen."
Ti gange stak Wendy sit kort i hæveautomaten, og den spyttede 20.000 ud i hendes hænder. Hun lagde sedlerne i taskens inderste rum og trak lynlåsen til. Penge havde altid givet hende en fornemmelse af frihed, og pludselig fløjtede hun en høj tynd fløjten, der straks fik hende til at føle sig pinlig.

I supermarkedet købte hun to salater, en med marokkansk kylling og en med valnødder og revet gulerod, og hun købte toiletsager, ikke mere, end hun ville tage med til en weekend eller på et hospital. Og hun glædede sig over de to små plastikgafler, der lå i salatpakkerne.

Det var let at finde det indpakkede hus og let at liste op ad trappen. Foran den måtteløse dør tøvede hun. Hun syntes, hun hørte lyde. Måske var det bare hendes eget hjerte. Måske havde hun pludselig fået tinnitus, eller hendes hørelse var blevet skærpet. I nat havde der været fugle på stilladset, og i morges havde hun hørt mursejlernes spidse skrig.

En dør nedenunder smækkede, og angsten for at møde nogen drev hende ind i den tomme lejlighed. Hun satte sig på gulvet med ryggen mod skunken, og med kyllin-gesalaten på knæene nød hun sit første rigtige måltid.
Maden gjorde hende tryg. Hun følte sig hjemme og tog telefonen for at ringe til manden.

Hun forestillede sig, hvordan han hurtigt gik hen til telefonen i håb om, at det var en handel eller måske hende.

„Hallo."

Hun tav med telefonen for øret. De kendte hinandens åndedrag og trak vejret i takt som i en luftig dans, indtil han spurgte: „Er du der?"

„Ja."

„Hvor er du?"

„Ingen steder."

„Hvad laver du?"

„Ingenting."

„Man kan ikke lave ingenting."

„Jeg ved ikke selv, hvad jeg gør."

„Jeg savner dig."

„Jeg savner også dig."

„Hvorfor kommer du ikke hjem?"

„Jeg kan ikke. Jeg er nødt til at være alene."

„Er du der?"

„Ikke mere."

Hun satte telefonen på lydløs og kom i tanker om, at hun havde set posesupper i supermarkedet, og hvis hun købte en kop, kunne hun både lave suppe og neskaffe under varmtvandshanen.

Telefonen kaldte igen. Den spjættede mod hendes lår som i krampe. Det kunne være ham. Men hun tog den ikke.

Kort efter var den der igen, insisterende som en kat, der kradser på en dør, og hun tog den modvilligt.
En kvindestemme skar gennem stilheden.

„Du har modtaget et brev."

„Det om undersøgelsen for tarmkræft?"

„Nej. Det her er en anden undersøgelse. Du har modtaget et brev for nogen tid siden, og du svarede ikke."

„Der stod, det var frivilligt, og jeg kunne ikke finde ud af det med computeren."

Stemmen blev venligere, næsten trøstende: „Der stod også, at det var vigtigt. Det er meget vigtigt, at du er med."

„Jeg rev brevet i stykker." Wendy husker sin lettelse, da hun så stykkerne dale ned i papirkurven.

„Det gør ikke noget." Kvinden smiler sit telefonsmil. „Vi kan klare det i løbet at to minutter. Laver du frivilligt arbejde?"

„Nej."

„Har du nogensinde gjort det?"

„Jeg har luftet hunde og passet katte og købt ind for en gammel dame."

„Det er ikke lige den slags arbejde."

Hun husker hundeture tidlige morgener i regnvejr eller hagl og angsten for, at hunden skulle løbe væk eller komme i slagsmål. Hun ser på sin blå fod og prøver at gøre cirkelbevægelser med den.

„Det vil sige, du aldrig har påtaget dig frivilligt arbejde."

Hun ser pludselig kvinden for sig. De velmanicurerede negle, der trommer let i bordet, den stramt opsatte frisure. Et kattesmil, en katteklo, en spinden, der gør hende desperat.
„Jeg er 74 år," siger hun. „Jeg har for højt blodtryk, ondt i knæene og helvedesild og hårtab og en blå fod. Desuden ligger jeg på grænsen til dværg. Mener du så, jeg skal være fodboldtræner?"

„Måske ikke lige det."

„Det eneste, jeg kan gøre, er at sælge brugt tøj. Men ingen ved, om det gavner i længden, og jeg vil blive deprimeret."

„Får du ofte depressioner?" Stemmen bliver lys og håbefuld.

„Ikke mere end normalt. Det er ligesom forkølelser."

Kvinden skifter spor og spørger til hendes familieforhold. Hvor ofte ser hun sin familie? Hun må tilstå, at det ikke er særlig ofte, og lige nu husker hun faktisk ikke, om hun har familie. Men det slår hende, at samtalen måske bliver optaget.

„Hvor længe har du boet her?"

„Ret kort."

„Hvordan er dit forhold til andre beboere?"

„Fint."

„Hvordan 'fint?'

„Vi løber ikke hinanden på dørene."

„Hilser I på trappen?"

„Selvfølgelig hilser jeg altid på trappen."

„Hvornår har du sidst set dine kolleger?"

„I forgårs."

„Og hvornår skal I mødes igen?"

„Jeg ved det ikke."
„Mødes I en gang om ugen, hver fjortende dag eller en gang om måneden?"

„Det ligger ikke fast."

„Mener du, nogen i din omgangskreds vil hjælpe dig til et job?"

„Hvem i alverden skulle ansætte mig?"

„Mener du ikke, et menneske har pligt til at gøre frivilligt arbejde mindst én gang i livet?"

„Nej."

„Det mener du ikke?"

Wendy trækker vejret dybt: „Man kan ikke have pligt til at gøre noget frivilligt. Det skal være helt frivilligt, ellers får modtageren ingen glæde af det." Det sidste skulle hun nok ikke have sagt. Hun kunne mærke, at kvinden studsede.

Kort efter var telefonsmilet der igen. Nu var det medfølende, parat til at åbne sig og sluge hende helt.

„Hvordan er dit forhold til andre mennesker?"

„Godt."

„Kan du præcisere det nærmere?"

„Nej."

„Hvordan har du det med folk af anden herkomst?"

„Fint."

„Og med folk af en anden tro?"

„Jeg er ateist"

„Stoler du på andre mennesker."

„Ja."

„På en skala fra et til ti."

„9."
„Det var meget højt. Kan du give et eksempel?"

„Hvis nogen vil låne min mobil, giver jeg den straks til vedkommende og går lidt væk, sådan at jeg ikke kan høre samtalen."

„Hvornår skete det sidst?"

„For fem dage siden, tror jeg."

„Tror du? Hvem lånte du den ud til?"

„Det var en ung mand. Han skulle i retten, og toget var aflyst."

„Havde han ikke selv en mobil?"

„Der var ingen strøm på."

„Og så lånte du ham din og gik uden for hørevidde?"

„Selvfølgelig. Og jeg ville ønske, han var stukket af med den. Så havde jeg været fri."

„Er der noget, du ønsker for fremtiden? Jeg ved godt, det er svært." Kvindens stemme er pludselig meget blid.

Wendy ser på sine ankler og husker sidste gang, hun forsøgte at gå ned ad en trappe uden gelænder. Trappen var meget lang, og hendes sandaler havde meget høje hæle. Pludselig kunne hun ikke. Hun lagde sig på alle fire og kravlede op.

„At trapper ikke fører nedad," siger hun.

„Trapper, der fører nedad," gentager kvinden. „Er du bange for at dø?"

„Nej, jeg skal jo ikke selv tjekke ind."

Wendy hører noget, der måske er en sukken eller snarere en fnisen. Hun tror, det er det sidste, og ved, at hun endnu en gang er dumpet i sig selv.

Hun bliver siddende med mobilen på skødet. Den er
en gave fra manden. „Synes du ikke, det er dejligt, at man altid kan få fat i dig?" havde han spurgt.

Men hun havde aldrig ønsket, at nogen skulle få fat i hende. Hun havde heller aldrig ønsket sig en computer. Men pludselig var den en nødvendighed. Hun havde set to betydningsfulde politikere i fjernsynet. De troede på digitaliseringen som på en gud. Men hun var digitalateist og computerblind, og da manden meldte hende til et weekendkursus, græd hun på toilettet af anspændelse, mens de andre kursister bankede på døren.

Første gang hun så en flok unge mennesker med ledninger hængende ud af ørerne, blev hun nedtrykt i flere dage, fordi hun troede, de var tunghøre. Senere hørte hun folk diskutere og ligefrem råbe lidenskabeligt og højt på åben gade, og hun troede, de var gale. Det var en lettelse, da hun forstod, at de bare talte i telefon.

Hun så på sin lille mobil. Straks ved modtagelsen havde hun oversmurt den med lyserød neglelak, for at den ikke skulle virke så kontoragtig. Den havde bare at indordne sig. Men den kunne når som helst sparke og pludre. Den indeholdt beskeder, hun aldrig havde åbnet og invitationer til fødselsdage og bryllupsdage, hun havde glemt. Den indeholdt stemmer, hun aldrig havde hørt. Den havde jaget hende rundt i huset og haven, fordi hun havde glemt den eller tabt den, og nu var hun forpligtet til at finde et sted, hvor hun kunne lade den op. Det ville være en næsten uoverkommelig opgave, og bare ved tanken faldt hun i søvn. Men hun vågnede straks igen ved mobilens lille, klare melodi.
og hun var sikker på, den kunne høres i lejligheden nedenunder.

„Skat," hviskede hun. „Jeg har aldrig ønsket dig. Jeg ved, du kan langt mere end jeg og langt mere, end jeg kan fatte. Du kan optage stemmer. Nogle af dem er måske meget smukke. Du kan spille musik og tage billeder og vise film. Men jeg er bange for de billeder og bange for de film. Jeg vil bare være mig selv. Jeg ved, jeg er meget egoistisk og ond. Du er en gave, og jeg er nødt til at slå dig ihjel."

Hun flettede håret og tog pelsen på. Med tasken over armen og telefonen og nøglerne i lommen listede hun ned ad køkkentrappen. På hver eneste afsats stod der noget: en murerbalje, en afreven dør, nogle flamingoplader, noget emballage fra en køkkenmaskine, en nedslidt kost, tre visne orkideer og en døende pelargonie.

Døren peb, da hun åbnede den, og den smækkede unødigt hårdt, og fra hendes lomme lød den lille menuet, påtrængende og munter og så let, at enhver kunne synge med på den.

„Sladderhank," hviskede hun. „Før eller senere vil du forråde mig. Mig har du aldrig gjort noget godt."

Hun gik ud til Dronning Louises Bro, skønt hun var alt for varmt klædt på. Hun så unge mænd og unge piger med tatoveringer på deres smukke arme. De bøjede sig over deres mobiler, som læste de hele deres fremtid der, mens svanerne førte sig frem med brusende vinger.

Næsten ømt tog hun mobilen op. Den lå blød og afrundet i hendes hånd. Hun rakte armen ud over søen.
På grund af farven virkede den rørende som en nyfødt gris eller en hårløs rotte, da den ramte vandet og forsvandt.

Selv nu repræsenterede den en vis værdi. Der var guld i den.
Wendy sover et vildt dyrs søvn og vågner ved en fugls vingeslag, regnens trommen eller sit eget åndedrag. Det kan være nat eller dag. Det interesserer hende ikke. Hun leder efter ord og navne, hun har glemt.

Er Ford en skuespiller eller en bil?

Er gurkemeje en slags porcelæn?

Er rododendron en tykhud eller en blomst?

Er havtorn en fisk eller et bær?

Hun krummer sig endnu mere sammen og håber at sove længe og tungt. Men hun vågner ved, at hun har skrabet knæene og panden mod murværket, der føles køligt og salt. Hun kender ikke til havtornens eksistens, og hun har glemt, hvad hun spiste i går. Til gengæld husker hun langt tilbage.

Hun vil ikke påstå, at hun husker sin dåb. Men hun har set så mange gange på de brunlige billeder, at hun når som helst kan fremkalde dem som en strøm af stemmer og farver.

På dem alle smiler moderen med kort hår og pufærmer. Men det er dåbsbarnet, der er hovedpersonen.

Det er et ikke særlig kønt barn. En lille hvid kyse er bundet stramt under hagen. Den er sikkert for varm, men
skjuler, at barnet endnu ikke har fået hår. Til gengæld er den hvide kjole meget lang og broderet med små hvide blomster.

Unge kvinder lader sig fotografere med dåbsbarnet, inden de rækker det videre. Det går fra favn til favn og bliver båret rundt mellem ribs- og stikkelsbærbuske. Forsigtigt, for at dåbskjolen og deres egne silkekjoler ikke skal hænge i en torn.

Alle havens gange er dækket af perlegrus. Og i træer og buske hænger kulørte papirlamper, der skal tændes, når det bliver mørkt.

I lysthuset serveres jordbær med tyk fløde og portvin. Og kvinderne ler og snakker om alt det før barnet.

Senere bliver der stegt koteletter, og alle lamper bliver tændt, mens tre meloner bliver skåret i skiver og dækket med hindbær.

Barnet ligger i et køligt værelse. Det er anbragt i en slags firkantet taske med to hanke, lige til at løfte op og anbringe i barnevognen eller på sædet i en taxa.

En myg summer, og noget, der måske er et smil, skiller barnets læber.

I haven lukker roserne sig for natten, og perlegruset knirker under kvindernes hæle, mens de tager afsked.

Pludselig husker de barnet og går ind i huset for at se det endnu en gang.

Barnet ligger roligt med vidtåbne øjne.

„Mærkeligt," siger de. „Som om hun allerede er bevidst."

Så griber moderen fat i de to hanke og svinger let med
tasken på vej hen ad havegangen. Da hun når hen til lågen, begynder hun at løbe. Veninderne er allerede langt foran.

Barnet bliver to år og får støvler af sort gedeskind og løfter benene højt for at se dem skinne. Frakken er lyseblå med en krave af hvidt kaninskind. Hun bøjer hovedet fra side til side for at kæle med kaninen.

Hun er allerede en lille dame med rund filthat. Hun ser frimodigt frem under skyggen. Elastikken strammer og giver hende dobbelthage. Hun har hvide hjemmestrikkede gamacher og vanter. Men tasken er hendes stolthed. Den indeholder et lommetørklæde og en lyserød kam.

Barnet fylder tre år og får pandehulebetændelse. Hun piller næse i offentlige trafikmidler og får smæk. Sommerens kjoler er lette.

Hun hører tunge energiske trin på stilladset, og hendes billeder er væk. Men hun er tryg i sin egen nat med de små stikkende stjerner og drikker kaffe og spiser appelsiner fra Rema 1000's container. Ti appelsiner fandt hun i en plastikpose. De er græske og lidt runkne og dejligt søde.

Hun børster tænder og sætter hår. Hun taber en hårklemme og kan ikke finde den, skønt hun kravler rundt på gulvet og må hive sig selv op ved hjælp af vandrørene og vaskekummen.

Wendy, hvad tænker du på? Du er over 70 og kan ikke mere tillade dig at sætte hår med en køkkenelastik. Du må købe et spænde.
Wendy, engang var du så tiltrækkende. Alene den måde, du kunne komme ind i et fly på.

Hun taler til sig selv med moderens stemme, mens hun ser sig i spejlet.

Øjet er ikke mere blåt, snarere karrygult, og det vil nemt kunne dækkes af et par solbriller. Håret, det lange luftige hår, har endnu ikke bestemt sig til at blive gråt. Og kinderne. Der er kommet en mærkelig skygge lige under kindbenene. Du er ved at blive hulkindet. Men det er ikke noget problem. Som barn ønskede du dig et smalt ansigt og sugede kinderne ind og holdt dem fast med tænderne.

Wendy, din situation er uholdbar. Du må tænke nøje over din retslige stilling. Hvad vil du sige til politiet eller en advokat?

Tænk dig nu grundigt om.

Det nytter ikke at sige, at du lider af hukommelsestab. De vil tro, det er noget, du har set i fjernsynet.

Du har kørt i ambulance. Men det er ganske almindeligt. Hvad skulle man ellers bruge ambulancer til?

Du tog nøglerne for at aflevere dem, siger du, og da der ikke var nogen at aflevere dem til, kravlede du ind i en hule og indrettede dig der.

Du kan ikke sige, at det skyldtes et ildebefindende, for du har det udmærket og har lige spist tre appelsiner.

Du har et hjem, som du ikke benytter, og du er for fej til at sove de hjemløses søvn uden for et fitnesscenter eller en bank.
Lige nu har du penge, Wendy. Faktisk har din økonomi aldrig været bedre.

Du vil være i stand til at betale for dit ophold. Du har for længst fornyet toiletrullen og købt et nyt stykke sæbe. Du bruger ikke varme, kun en smule lys og vand. Og du er fri. Endelig er du fri. Du kan gå ud både nat og dag.

Men natten er farlig, ved du.

En nat så du den sovende hjemløse uden for banken blive sparket i ryggen. Du løb hen til ham, og manden, der havde sparket, løb over gaden og forsvandt ind i en indkørsel.

„Er du okay?" spurgte du.

Han vendte sig ind mod muren og sov igen sin stædige søvn, mens du fyldte hans papkrus med mønter.

Selvfølgelig græd du lidt. Men det var ikke nogen langvarig og dyb gråd. For lidt efter så du en ræv midt på kørebanen. Du piftede ad den, som var den en hund, og den vendte sig et øjeblik om og så på dig.

Magen til letsind, Wendy.

Hun ryster på hovedet ad sig selv og beslutter sig for at samle håret i en hestehale. Larmen fra stilladset er uudholdelig. Men hun kan gå på museum, køre med bus, drikke kakao og læse aviser på en café eller simpelthen se på butikker.

Hun vil standse ved alle udstillingsvinduer, ikke fordi der er noget galt med hendes ben, men simpelthen for at se på smukke, overraskende ting. Hun ved, at man regner denne hobby for meget overfladisk. Men den er grænse-
løs, helt uden sproglige barrierer, en slags tingenes esperanto.

Engang i Rom havde hun mødt en ung nonne, der standsede ved de samme udstillingsvinduer som hun. Nonnen gik så tæt hen til vinduerne, at hendes næse stødte imod. Måske trængte hun til briller, eller hun ønskede simpelthen at kunne glide gennem glasset for at være sammen med alle de smukke ting.

Foran en udstilling af silketørklæder vendte den unge kvinde sig pludselig mod hende og sagde, at hendes største glæde var at se på butikker.

Wendy blev overvældet og ønskede et øjeblik, at de to kunne være veninder. Hånd i hånd kunne de standse foran fint dekorerede vinduer og forestille sig et liv med elegante sko, ostehøvle, rustfri stålfade, hundehalsbånd og satinlagner.

Måske måtte nonnen knælende tilstå sin synd. Hun havde fine, små dun på overlæben, og hendes øjne var klare som et barns.

Et øjeblik har Wendy lyst til at knæle ned på badeværelsesgulvet og lade kulden trænge ind i sig og føle sig syndig. Men hun ved, hvor besværligt det vil være at rejse sig igen.

Hun tager appelsinskrællerne i den ene hånd og tasken i den anden og tager køkkentrappen ned. De stejle trin gør nedstigningen til en rejse. Hun kender den trappe. De tre visne orkideer i vindueskarmen og pelargonien, den afrevne dør, den store flamingoplade og nogle bøger. Måske kunne hun låne en af dem. Men det må vente.
Inden hun smækker døren og smider appelsinskrællerne i skraldebøtten, sikrer hun sig, at hun har sine nøgler, og hun stiger på den første, den bedste bus.

Hun ved ikke, hvor den kører hen, og hun skal ingen steder hen. Hun ser på stoppesteder og på forbipasserende og på himlen. Hun ser en svane glide over en sø og en børnehave på tur. Alle børnene er klædt i grønne veste. De ligner vandrende blade, og et af børnene bøjer sig mod asfalten, måske for at samle en myre op eller en sten.

Hun ved pludselig, at et vandrende blad er et insekt, og at cikader kan synge. Men det er ikke den slags ord, hun får brug for, og hun glemmer sin træning, fordi en gammel dame stiger på bussen. Hun er indfalden på en aristokratisk måde og klædt i en slags uniformsfrakke med blanke knapper og en slidt lottehue. En sejldugstaske hænger over hendes skulder, og tøjet får hende til at virke meget betydningsfuld og elegant. Hun viser sit kort og bøjer sig over den kvindelige buschaufførs hånd og kysser den ærbødigt, inden hun sætter sig.

Hun er meget rank, men lille, og ved hvert eneste stoppested strækker hun sin spinkle hals for at se ud.

Hun minder om et dyr i zoologisk have, et lille, vagtsomt dyr. På rad og række står de på bagbenene som små soldater med runde, skinnende øjne rettet mod en usynlig fare. Selv i det trygge fangenskab stivner hver eneste muskel, mens de vogter over fremtiden, der fødes i underjordiske huler.
„Surikat." Pludselig husker Wendy ordet: „Surikat."

Hun står af bussen. Hun fortjener en belønning og leder efter et konditori.

Den dag, Wendy blev fe i legetøjets rige, spiste mor og barn lagkage med køligt flødeskum ved et marmorbord på et fint konditori. De fik chokolade til, og Wendy slikkede sig om sin lille femund med den fine amorbue.

Alle glasdøre åbner for den barnlige fe med de små gennemsigtige vinger, og i hendes rige er de alle legesyge.

En ung mand passer en glasmontre med syntetisk sne. Han fylder hænderne med sne og rækker den til kunderne, så de kan mærke kulden og sneens magi. Den er lige til at lægge i en æske og tage med hjem.

Han former bolde og små snemænd. Han drysser snefnug, mens han taler forførende og mildt og inviterer andre hænder med ned i montren, så de kan mærke sneens kolde hvide blomster.

Når han går hjem, er hans hænder blå, og han smiler.

En rødhåret pige passer en lille skinnende bil, der hele tiden vælter. Hjulene snurrer hjælpeløst mod loftet, og hun ser ud, som om hun er lige ved at græde. Men med fjernbetjeningen får hun den på ret køl igen og sukker af lettelse. Biltumlingen fylder hele hendes dag med fald og flygtige tårer.

En sværm kulørte droner bliver pludselig sluppet løs. De svæver under loftet. De lyser og blinker som lydløst fyrværkeri. Man kan strejfe dem ganske let. At fange dem
er umuligt. Kun én lægger sig i feens lille hånd, og hun ler, som om hun bliver kildet.

Ledsaget af sin mor går hun videre. Hver dag promenerer hun gennem hele afdelingen i sin fekjole. Den er flødefarvet med et skum af hvide flæser og blonder. Hun har også en grøn med små lyserøde silkeroser, og den kjole, hun har på, er altid den smukkeste.

En ekspeditrice nærmer sig med et par blinkende rulleskøjter i hånden. Hun knæler ned og spænder dem på feens fødder. Og pludselig kan hun flyve på skøjter og små skinnende vinger. Hun flyver ind til de elektriske dværge og dyr. Hun kysser elgen på mulen og kilder de buttede bamser. Og hendes hår, der næsten er hvidt, bliver siddende i den smukke, voksne frisure.

Bagefter hjælper moderen hende kjolen af. Og de er ikke mere mor og barn, men to letsindige søstre. De går i voksent teater, og de ser voksne film og forelsker sig i de samme stjerner og spiser lagkage og is.

„Lad flødeskummet være," siger moderen en dag. Og barnet lægger lydigt skeen tilbage på tallerkenen.

Ugen efter kan den grønne kjole ikke mere knappes i ryggen. Afdelingslederen kæmper, og en knap ruller hen over gulvet.

Kjolen bliver hængt på bøjle, og en fornem dukke bliver lagt i barnets arme. Den er brunhåret og i en lyserød dragt med perler og fjer.

Barnet kysser den høfligt på panden, og hun og moderen går hen mod udgangen. Manden med den kunstige sne fløjter og vinker, og hun lægger dukken ned i sneen og
fortsætter hen mod den store glasdør, der åbner og lukker af sig selv.

Wendy står i et yderkvarter uden konditorier. Det eneste spiselige tilbud er en pizzaslice.

„Vi har kun takeaway," siger den unge pizzabager. Åbenbart vil han ikke have hende siddende. Men få skridt derfra finder hun en bænk i solen.

Det er barnligt at spise med fingrene og at drikke appelsinjuice med sugerør. Men hun nyder solen og forårslyset, der er så stærkt, at det skærer i øjnene. Hun glæder sig til knopskællenes små smæld under sålerne. Det gyldne lys. Det sølvagtige lys og himlen fejet helt ren for skyer. Og sommerkjoler glæder hun sig til. Men frem for alt fuglene. Ikke mågerne, duerne eller skaderne, og måske ikke engang solsorten. Men de små fugle. Musvitterne, mejserne og gærdesmutten. Hvis hun kunne høre gærdesmutten lige nu, ville hun måske være lykkelig.
Hvis Wendy havde lange mannequinben, ville opholdet i skunken være umuligt. Men siden den dag, hun blev forvist fra sit rige, blev hendes hår ikke mere bleget i citron og vasket i kamille og sat op med klemmer og elastikker. Det var slut med teater- og biografture og alle de hyggelige besøg i konditorier. Hun var forvist til tilstanden „barn", skønt hendes bryster voksede, og ansigtet foldede sig ud som en hvid åkande. Somme tider bandt hun håret op med en barnlig sløjfe, og hun lærte sig selv at lave en fransk fletning.

„Mor, hvordan var min far?"

„Ham vil jeg ikke tale om. Han har snydt mig."

Og barnet bider sig i læben ved tanken om, at hendes far har snydt hendes mor, og at hendes egen krop sikkert er fuld af snydegener.

„Mor, var han høj eller lille?"

„Garderhøjde. Men lad nu være med at plage mig."

På toilettet er sædet slået op, og moderen sender hende tidligt i seng.

Rullet ind i dynen som i en kokon læser barnet Henry Miller ved en lommelygte.
Vil nogen engang løfte hendes ben op og lege, hun er en trillebør.

Vil hendes kusse kunne bruges som citronpresser?

Vil nogen engang spørge hende om, hvad hun har drømt om natten?

Hun hører sin mor forråde sit barn.

Hun har altid været vanskelig. Hun har ingen interesser. Ingen veninder. Hun hænger foran spejlet og ved ikke, hvad hun vil. I går ville hun være socialrådgiver og redde prostituerede. I dag vil hun giftes med en tyrefægter. Det er, som om hun går ti centimeter over jorden.

Manden, der aldrig slår toiletsædet ned, siger, at han godt har lagt mærke til, at der er noget storsnudet over hendes gang og i det hele taget over hendes bevægelser. Og måske skal hun bare til en psykolog.

„Jeg tror ikke, det hjælper," siger moderen. „Skolen interesserer hende ikke."

En dag binder lærerinden hendes fletning fast til stoleryggen.

En nat står det fortabte barn op og klipper hele den franske fletning af og lægger den på køkkenbordet ved siden af spækkebrættet.

Som en lussing rammer lyset hende, overrumplende og hårdt. Plastikken er fjernet. Hun har mistet sin nat og er nøgen.

Uden for vinduet står to mænd. Den ene ryger. Hun lægger sig fladt ned på gulvet og maver sig tilbage til ulven. Den stride, pjuskede pels og den lidt ramme lugt, der
måske stammer lige så meget fra hende selv, gør hende tryg.

Pelsen er en gave fra manden. Hun prøvede mindst ti pelse, før hun svøbte sig i ulven, der var alt for luksuriøs og for lang.

Længden var ikke noget problem, sagde ekspeditricen. Men lommerne, der sad nede på knæene, var foret med silke og kunne ikke flyttes.

Manden mente, at hun skulle beholde længden. Det klædte hende, at den var fodlang, og der var mere varme i.

Bagefter gik de ud at spise.

Hvis hun havde en saks lige nu, ville hun klippe ærmerne af og bruge dem som hovedpude.

Hun lytter. Mændene er gået længere hen ad stilladset. Hun skynder sig med sit morgentoilette og klæder sig på i korridoren. Morgenmad er for farligt.

Som sædvanlig er gaden overvældende. Wendy fryser og går ind på et møntvaskeri for at nyde den fugtige varme og duften af kaffe og sæbe, mens maskinerne snurrer rundt, og tøjet danser i skum.

„Er det din maskine?" spørger en yngre mand.

„Jeg har ingen."

„Så har du ikke ret til at være her. Eller du er måske ude på at stjæle tøj?"

Wendy ryster på hovedet. Og fordi hun er såret, går hun meget rank sine ti centimeter over fortovet og endda på tæer. Selvfølgelig risikerer hun at falde. Men hun slår
sig sjældent ret meget, og der er altid nogen, der hjælper hende op. Og de smiler og spørger, om hun er okay, og det er hun. Hun er så øvet i at falde, at hun betragter det som noget helt naturligt, som at tage en hovedpinepille og drikke et glas vand.

Alligevel er hun helst fri. Og hun er på alle måder fri. Men hun er isoleret i sin frihed.

Alle andre arbejder. De arbejder i de store kontorbygninger, i bankerne, i supermarkederne og på fortovene. De taler ud i luften, eller de bøjer sig over deres telefoner og læser beskeder eller sender budskaber med stive pegefingre - så hurtigt, som sultne fugle pikker korn. De taler om parkeringsbøder, skat, pensioner, skilsmisser og sexchikane, eller de får besked om, at de pludselig er ramt af en sygdom eller en graviditet.

Hundelufterne har snoren i den ene hånd og mobilen i den anden. Unge mødre skubber barnevognen med venstre hånd, mens de taler og drikker to go-kaffe med højre. De multitasker. De arbejder. Også rygerne, der sidder svøbt i tæpper på fortovscafeerne, arbejder, mens de gnaver sig gennem store, økologiske salater med blikket rettet mod telefonen. Og de hjemløse arbejder, når de rækker et blad frem mod hende og modtager hendes mønter. Kun en gammel kvinde, måske på hendes egen alder, står stille med sin rollator.

Hun kalder eller klynker så sagte, at kun Wendy opfatter nødråbet.

Snøren i hendes vindjakke er gået op og har sat sig fast i hjulet. Hun er rollatorens fange, indtil Wendy knæler
ned. Hendes fingre følger snoren helt ind i hjulet. Det er ikke let. Hun må virkelig arbejde. Men hendes fingre er smidige og små.

„Så," siger hun, da det er lykkedes, og kvinden sukker lettet og fortsætter sin vandring.

Og der var både vin, koteletter, mineralvand og chokolade i kurven.

Wendy beslutter sig for at gå på biblioteket. Hun læser „På sporet af den tabte tid" og „Krig og fred" samtidig.

Bibliotekaren finder „Krig og fred" og viser hende ind i et hyggeligt rum med to lænestole. Den ene er optaget af en mand, der ikke ser op, da hun prøver at finde sig til rette i stolen.

Hvis hun støtter sig til ryglænet, stritter hendes ben ud i luften, og hvis hun sætter sig på kanten af stolen, når hendes fødder lige gulvet, men hun spænder i lårene. Det mest bekvemme ville være at trække benene op i stolen. Men det tør hun ikke for manden, og hun beslutter sig for at læse, indtil bogens tyngde får hendes hænder og ben til at sove.

Faktisk er hun nået temmelig langt, for krigen har hun bare skimmet, og af og til har hun sprunget flere sider over. Hun læser på grund af Natåsja. For som alle andre er hun forelsket i den smukke vildkat, der kan synge og danse og ride så godt som en mand. Og alligevel kravler den giftefærdige unge pige op i sengen til sin mor, og de taler fortroligt om kærlighed og længsel og lyst.

Wendy husker ikke at have oplevet noget lignende
og prøver at forestille sig grevindens seng, redt med edderdun og silke og så hyggelig og blød, at man kan spise konfekt eller drikke te med ristet brød, mens man fører fortrolige samtaler og somme tider falder hen i en let drømmende slummer.

Tanken om sengen og en kop varm te får hende til aflevere bogen og gå på badeanstalt. Hun synker ned i det store kar og falder omgående i søvn og vågner ved vandets klukken i ørerne. Hvis hun kunne overnatte på en badeanstalt, ville hendes liv være perfekt. Men hun ved, det er umuligt.

Hun går tilbage til biblioteket og beder om „Den tabte tid."

„Hvilket bind?" spørger bibliotekaren.

„Bare et tilfældigt." For hun går ind og ud af tiden ganske tilfældigt, og når hun åbner en bog, er det, som om hun træder ind hos en familie. Hun kender dem alle sammen, og de er rige og smukke og måske ikke helt lykkelige. Men de lider ikke så brutalt.

Der er måske den stakkels tjenestepige, der må skrælle asparges på trods af sin aspargesallergi og føde uden jordemor eller læge. Hun ligger jo, som hun har redt, og lægen spiser til middag.

Alle de komplicerede kærlighedsforhold er et net, der lægger sig om Wendy. Somme tider stritter hun imod. Hun næsten spræller i nettet. Hvorfor får Albertine ikke en bil og en båd? Hvorfor skal hun falde af en hest og dø?

Og kunne fortælleren ikke have kastet sin kærlighed på en anden? Gilberte, som han ser i haven som en lille.
hvidklædt pige med rødt hår og en vandkande i hånden. Så yndig og spiselig, at hun minder ham om hans ynd-lingsdessert fromagen med knuste jordbær.

Wendy tænker et øjeblik på at blive rødhåret. Men hun tør ikke, og allerhelst vil hun være Odette, der er aldersløs som en gudinde og har kynisme og stil. Hvis Odette engang skulle dø, ville hun sikkert ligge og tænke på alt sit smukke tøj. Lige til det sidste ville hun kunne se sig selv som dronning i en sal, i en salon, i en karet og måske til sin egen begravelse.

Men pludselig skal Odettes mand dø. Han har vist ikke sagt noget hjemme. Men han betror sig til hertuginde Oriane, da hun inviterer ham med på en planlagt rejse.

Han kan desværre ikke, for til den tid er han død. Og hertuginden skal til selskab og glemmer at skifte sko fra sorte til røde, men inviterer ham til frokost.

Wendy kommer i tanker om, at hun ikke har spist noget hele dagen, og lægger bogen tilbage på skranken.

Uden for biblioteket er kastanjen sprunget ud. De glinsende knopskæl ligger på jorden, og lodne fingerblade kærtegner luften. Wendy er rørt og klapper træets stamme, og lidt efter bukker hun sig ned for at kæle med en lille hund, der hægter sig fast om hendes håndled trods ejerens protester.

Hun er lidt svimmel. Men det er for koldt til at sætte sig på en bænk, og hun beslutter sig for at genoptræne sin usynlighed.

Som sædvanlig bevæger hun sig ti centimeter over
fortovet. Men ellers opfører hun sig ganske almindeligt. Hun går med hurtige skridt og halvt lukkede øjne. Hun kender ingen. Hun nikker ikke til nogen. Hun smiler ikke og standser ikke for at se på butikker. Hun lukker ned for enhver kontakt.

Men en mand, der gnaver på en gulerod, som hun først tror er en pølse, trænger helt ind i hendes synsfelt og fortæller om sin sult. Mekanisk stikker hun hånden i lommen og lader alle mønterne falde ned i hans hånd. Hun er perfekt, siger han og inviterer hende til sin næste koncert, der skal foregå på et stadion. Hun skal være en slags æresgæst.

Hun er nødt til at sige tak og fremtvinge et smil, skønt han har slået hende ud af kurs, og hun må trække vejret dybt, inden hun igen kan finde sit udtryksløse ansigt og sætte farten op.

Hun når en næsten perfekt usynlighed, som hun forveksler med urørlighed, og hun viger ikke en tomme, da noget skinnende blankt nærmer sig, og en barnevogn braser ind i hende.

Instinktivt udfører Wendy et næsten perfekt rullefald, så hun kun slår venstre knæ og skulder, mens en kvinde råber, og et fyldt kaffebæger triller hen ad fortovet, og en mobil smækker hårdt mod asfalten.

„Kan du ikke se dig for?" raser kvinden og samler sin sårede mobil op.

„Jeg er dårligt seende," siger Wendy.

„Så skulle du holde dig hjemme. Det er simkortet, du har ødelagt." Kvindens stemme sitrer af vrede, da hun
stikker mobilen i lommen og går videre med sin store, forulempede vogn.

Wendy bliver liggende, indtil et par unge mennesker samler hende op. De er så søde. De løfter hende og holder om hende og spørger, om hun er okay. Det er hun, og hun ønsker, at de også må have det godt. „Hav en god dag!" jubler hun. Og så bliver luften tom. De går videre, og der står hun med sine ødelagte bukser og et blødende knæ.

Og de bukser er af slebet uld, der falder som silke, og blodet siler ud ad et trekantet hul. Foreløbig har hun to ar fra København, ét fra London og et næsten usynligt fra Paris. Hun mangler New York i sit knæs landkort. Endnu et københavnsk ar er spild.

Sulten er der stadig. Men med det hul kan hun ikke gå på café, og på grund af knæet kan hun hverken spise rødbede eller tomat. Hun vælger Brugsens mest uskyldige salat med bløde kyllingestykker og grønne blade i en hvid cremet dressing. En syltetøjsmad til kaffen ville være dejligt. Men det kræver hele tre indkøb, og hun opgiver.

Med ryggen mod skunken spiser hun sin salat og ærgrer sig over, at hun ikke købte en papvin. Hun trænger i høj grad til trøst og lægger sig ind til ulven.

„Du skal slikke det knæ," snerrer den. „Du får et grimt ar. Du får måske fregner på knæet, og jeg får en skorpet plet i pelsen.

„Jeg kan ikke," sukker hun. „Og forresten er du død."

„Derfor har man vel lov til at være lidt forfængelig. Jeg slikkede både mine egne og min families sår."

„Jeg er så træt," hvisker Wendy. „Jeg orker det ikke."
Hun trykker sig dybere ned i pelsen og mærker blodet sile, mens hun leger med smerten som med en bold. Kaster den fra sig og fanger den igen.

„Tror du på sjælevandring?" spørger hun.

„Skulle jeg så genfødes som en papegøje og skydes igen?"

„Jeg ved det ikke."

Og pludselig hører hun et åndedrag langt dybere end hendes eget. En, der trækker vejret som efter et langt, langt løb. Det breder sig ud over hende. Det favner hende, og hun er fuldstændig tryg.
Wendy har set en kvindes hvide ben spejle sig i regnvåd asfalt og ved, at hun ikke mere kan gå i pels. Hun må ind i en genbrugsforretning.

Mændene på stilladset har været i gang længe. Klokken er måske ni eller ti. Hun lever uden for tiden, for hendes ur er gået i stå. Hun retter sig efter lydene og lyset.

Der er pludselig en ny lyd, en lille bitte metallyd. En nøgle, der drejer rundt i en lås. Hendes lås. En dør, der smækker hårdt, og en mands skridt i korridoren.

Han fløjter. Han åbner døren til den store stue, hvor hun aldrig selv går ind, fordi hun er bange for edderkopper og tusindben og for det sorte hul og for at blive set.

Manden er åbenbart ligeglad. Han bliver bare stående og ser måske ned i hullet, mens edderkopperne kravler hen over hans sko og finder vej ud i korridoren. Hun har engang trådt på et tusindben og har stadig fornemmelsen i foden.

Nu er han igen i korridoren og går frem og tilbage som for at måle den op, inden han går ind på toilettet. Han slår sædet op og urinerer roligt og længe. Hans selvbevidsthed er provokerende. Wendy klemmer lårene sammen. Hun plejer at kunne holde sig, til stilladsarbej-
derne holder en pause klokken 11. Men lige nu er det uudholdeligt.

Hun kravler ud af skunken og stikker i pelsen. Han kommer ud fra toilettet efter at have brugt af hendes sæbe, og hun river døren op og står ansigt til ansigt med en ung mand i arbejdstøj.

„Hold da kæft, mand. Jeg troede ikke, du var her," siger han, inden han langsomt går tilbage til hoveddøren, tager sin værktøjskasse og forsvinder. Hun sætter sig på toilettet uden at slå sædet ned, og hun tisser kraftigt og længe, mens hun ser blodet løbe ned ad venstre ben. Hele sårskorpen er revet af.

En furie i ulvepels kan jage en mand på flugt. Hun har forsvaret sit territorium. Men nu ved de, hun er her. Enhver kan stikke nøglen i låsen og spørge, hvad hun foretager sig. Og det vil være ligegyldigt, hvad hun svarer, for ingen vil tro, at hun er ejer af en to og et halvt værelses lejlighed med køkken og bad. De vil smide hende ud og køre hende til nærmeste politistation og konfiskere nøglerne med den lille pelskvast, hun købte i supermarkedet.

Hun vasker knæet længe med koldt vand og toiletpapir og vikler syv ark om det som en foreløbig bandage. Hun børster tænder i kaffe for at spare tid, inden hun ser på sin garderobe. Bukserne kunne hun måske foreløbig reparere med tape, hvis hun havde noget. Det er værre med pelsen.

Den store skorpede plet sidder heldigvis på ryggen. Hun forsøger at fjerne den med vand. Men det kommer til at se ud, som om hun har sat sig i en hot dog. Hun ta-
ger sin kam og stikker den ind under skorpen. Kammen knækker, og ulven får en skaldet plet.

Hun lader kåben stå åben på en skødesløs måde, så man kan se den beige silkebluse med en sort sløjfe ved halsen. Men allerede i korridoren falder papirbandagen af, og man kan se det blødende knæ.

Hun bliver stående et øjeblik for at komme sig og for at planlægge sin fremtid. Det er slut med at tørre trusser og strømpebukser på badeværelset og efterlade appelsinskræller på køkkenbordet. Badet og toilettet kan hun kun bruge før og efter arbejdstid og i nødstilfælde på tidspunkter, hvor larmen udefra overdøver vandhanens syngen og hendes nøgne fødders listen. Hun må huske at tørre sæben af, så den virker ubrugt, og sine ejendele må hun samle i en plastikpose og stille i fodenden, og hun må frem for alt kunne låse sig inde.

Lågen til skunken er tætsluttende, men så tynd, at det vil være umuligt at sætte en krog i, og hendes færdigheder som håndværker er lig nul. Som et vildt dyr kan hun slette sine spor. Men det er ikke nok. Selv rotter og mus bliver opdaget, skønt de kun slikker små dråber fra vandrørene.

Hun går ned ad hovedtrappen, mens hun gnaver af en beroligende banan. Heldigvis møder hun ingen.

Genbrugsforretningen bugner af tøj. Kjolerne hænger tæt på stativet, og Wendy drukner i de fleste af dem. Men en sort med et mønster af røde valmuer passer hende perfekt. Hun roder i store kurve med strømpebukser og undertøj, og alt er så billigt, at hun måske bare kan bruge
det og smide det væk, som dengang hun gik i lyserøde papirtrusser.

Et par guldsko i ballerinafacon med snuder af hvidt ruskind kan hun slet ikke stå for. De smyger sig om hendes fødder og er på en gang barnlige og eventyrlige.

„De er lige dig," siger ekspeditricen, og Wendy får lyst til at danse.

Hun finder et gyldent hårspænde og en lille flaske olie med guldstøv. Når hun ryster den, danser små gyldne flager som i en likør, hun beundrede som barn, og hun ønskede, at hun og moderen engang skulle drikke sådan en flaske sammen af fine, slebne glas.

Endnu har hun ikke engang brugt hundrede kroner, og hun spørger ekspeditricen, om hun må prøve et par hvide slacks og en violblå ruskindsjakke, der kun er ganske lidt slidt. Hun slynger et langt hvidt silketørklæde om halsen og ser ud, som om hun skal på krydstogt, og endelig køber hun et håndklæde.

„Bukserne," siger ekspeditricen, „dem kan du måske klippe af til shorts. Men pelsen - vil du have den med hjem?"

„Den er en gave. Den har affektionsværdi."

„Selvfølgelig."

Hun får sine ejendele i en plastikpose. Og plastikposer er guld værd og bliver sikkert snart forbudt. Hun samler en avis op af en papirkurv, og nu ved hun pludselig, hvad hun skal bruge: En rulle gaffatape og en hobbykniv. Ved lyden af stemmer vil hun tape skabsdøren til indefra, og når der bliver fri bane, vil
hun hurtigt kunne skære sig selv fri. Kniven vil hun også kunne bruge til pølse og ost, og når hun skræller appelsiner. Men hun må være forberedt på, at hun til tider vil være afskåret fra at bruge toilettet. Hun er nødt til at gå ind i et supermarked og studere bind for inkontinens.

Lige foran glasdøren står en lille, bred kvinde: „De vil vel ikke hjælpe en hjemløs?"

Wendys hånd dykker ned i tasken og finder heldigvis en tyver. Kvinden smiler og vil række hende bladet.

„Helst ikke," siger Wendy. „Jeg bliver så ked af det, når jeg læser det."

„Der står ellers mange gode ting i."

„Jo. De må undskylde. Men jeg skal også på indkøb."

„De skal ikke sige 'De' til mig, frue."

„Men De sagde jo 'De' til mig."

Wendy ser pludselig, at kvinden har et flækket øjenbryn. Men hun er velsoigneret og må engang have været en skønhed.

„Hvis De nu skal derind, kunne De så ikke købe en pakke tændstikker med til mig?"

Wendy lover det og husker det, mens hun ser på de lange rækker af bind og beslutter sig for natbind til en lady, og hun ved ikke, om det er bindene eller den lille æske tændstikker, der gør hende mest forlegen.

Kvinden takker og roder i frakkelommen efter penge, men opgiver og fortæller Wendy, at hun har seks børnebørn og bor på en baneskråning sammen med sin ven. Hun sover mellem vilde vækster og dyr og virker allige-
vel så selvsikker og velsoigneret. Her må Wendy virkelig kunne lære noget.

Den pakke med natbind er sikkert utilstrækkelig, hun må ind på et apotek og spørge efter bleer.

„Skal de være til en mand eller kvinde?" spørger en ung pige.

„Kvinde," siger Wendy og krymper sig.

Hun får den store, dyre pakke overrakt i en plastikpose. Hun beholder byttepengene i hånden for at komme hurtigt ud, men kan alligevel ikke lade være med at se ned i posen. Uden på pakken er der et billede af en underkrop set bagfra i spring. Det er en meget slank, spændstig og hvidklædt underkrop. Sandsynligvis tilhører den en ung, hvidklædt kvinde, der spiller tennis.

Hun sukker og ser op i et par øjne, der er lyse og blanke som frosne søer, og for at få den slags øjne må man have grædt meget.

„Er De okay?"

Hun nikker. Og gennem svimmelheden ser hun en mand med en lille stak blade. Hun er sikker på, at hun har set ham før, og rækker ham de penge, hun har i hånden. Der er en seddel imellem, og hun føler et stik af ærgrelse over, at hun ikke kan tage den tilbage.

Manden lyser op. „Det er alt for meget, frue. Jeg vil gå ned til hovedbanen og købe noget at spise."

„Godt," siger hun på vej væk. Men hans hånd strejfer hendes skulder i et tøvende forsøg på at holde hende tilbage, og hun standser så brat, at hun snubler. Og et øje-
blik støtter hun sig til ham. Hun omfavner ham næsten og mærker hans skulderblade som to skarpe vinger under vindjakken.

„Jeg har siddet i fængsel i tre år," siger han. „Jeg var tyv."

„Så længe kan du ikke tåle at sidde inde. Du må finde på noget andet."

„Men det er mit fag," protesterer han. „Jeg havde alt. Jeg havde et ganske almindeligt liv med kone og børn. Vi havde et hus og en hund, og bilen selvfølgelig. Jeg stjal, hvad jeg kunne. Men aldrig fra private, kun fra firmaer, der kunne tåle det. Det var bare at smadre en rude og tage, hvad man kunne nå inden alarmen."

Den hårde blankhed i hans øjne får Wendy til at ønske, at hun kunne invitere ham med ud at spise. Men sæt, han tror, det er en date. Hun kan umuligt invitere ham med hjem.

Alligevel føler hun sig privilegeret, da hun sidder på en restaurant med dagens ret foran sig. Hakkebøffen med bearnaise og de mange pommes frites gør hende tung. Men hvidvinen er kold og skarp.

Hun tænker på ruder, der forvandles til syngende skår. Og alarmen tuder og får hænderne til at ryste og gribe det første, det bedste og smide det ind i den hurtige bil, der stryger gennem mørket.

Og tyven går ind i sit hus og låser omhyggeligt døren. Måske venter konen på ham. Nej, hun sover. Kun hunden rejser sig fra kurven og lægger snuden mod hans hånd.
og han klapper den distræt, mens han lytter til børnenes åndedrag, der er lette som fjer.

Så tænder han en cigaret og drikker en øl eller et glas rødvin, inden han lægger sig ind ved siden af konen. Måske elsker de. Måske ikke, for han har ikke taget bad.

Men en dag trykker børnene sig forskræmte op mod væggen. Konen står rank og prøver at virke rolig, mens politiet griber fat i ham og fører ham bort.

Måske vælter de ham om i melonbedet og lægger ham i håndjern. Hun håber inderligt, at man ikke lægger tyve i håndjern, og hun tænker stadig på hans skarpe skuldre, mens hun køber gaffatapen og hobbykniven. Måske har han haft sådan en.

Hjemme er stilladsarbejderne stadig i gang. Derfor er hun nødt til at gå i biografen.

Med de to store, glatte poser mellem benene ser hun „The Lobster" og græder over den tvungne tosomhed og det golde liv i skoven. Men især græder hun over hunden.

Kan man virkelig være så kold, at man sparker en hund ihjel? Hun ved det ikke.

Og kan man blinde sig selv af kærlighed? Hun tror det ikke.

Og ville hovedpersonen blive lykkelig som hummer?

Hun havde engang set en levende hummer på en restaurant i Paris. Den gik i et lille akvarium, og der var snurret et stykke ståltråd om dens største klo. Dyret bevægede sig frem mod glasvæggen, som om der stadig var håb.

„Vil du have den?" spurgte hendes elsker.
Hun rystede på hovedet. Måske så hummeren på de bløde kammuslinger på hendes tallerken.

Wendy går op ad trappen i mørke og låser sig ind i mørke. Men i den store stue er der lys, og hendes hjerte slår som hos en hund, der har løbet for længe.

Håndværkerne har glemt at slukke, og i den store stue er der lagt gulv. Hun kan ikke mere se ned i underverdenen.

Hun tager sko og strømper af og træder på de hvide planker som på nyfalden sne.

Angsten sidder stadig i hende, da hun lægger ulven på plads og omhyggeligt glatter den. Hendes indkøb fylder så meget, at hun må krumme sig helt sammen, og hun skraber panden mod muren. Så trækker hun lågen til, og mørkets dækvinger lukker sig om hende.

Hun kan ikke røre ved en kniv.
I drømme ledte Wendy efter sin sjæl, og endnu en gang fandt hun den sammenkrøllet på bunden af håndtasken. Hun burde tage sig mere af den. Men som sædvanlig blev hun forstyrret.

Der er trin, og der er stemmer. Der er to mænd. Hun kender dem ikke. Men muligvis kender hun deres skod. Hver aften finder hun dem i køkkenvasken. Nogle er røget helt ned, så tæt, at man må have brændt læben. Andre er skoddet i hast. Og hvis hun røg, kunne hun samle de fugtige skod op fra vasken og tørre dem og ryge dem helt.

Mændene har ikke travlt. Hun kan høre, de har en stige. Det skurrer, da de trækker den hen over det nye gulv. De planlægger, hvordan de skal fordele arbejdet.

„Knækket hvid," siger den ene. Og der er en lyd af metal, og lidt efter strømmer malingslugten ind til hende. Hun sikrer sig, at hun har klæbet sig ordentligt inde. Det har hun. Det kan ikke gøres bedre.

Men et suk, en hosten, et nys eller en lille bitte snorken kan røbe hende. Og sæt, hun får hikke. Eller hvis hun dør. Selv døden vil gøre opmærksom på hendes eksistens. Det ville være bedst, om hun kunne være her uden egentlig at være til stede.
Hun forsøger at slappe af. Hun stryger ned over sine hofter og mærker de to skarpe skåle. Uden egentlig at lægge mærke til det, er hun blevet mindre. Hun ved, at guldfisk og slørhaler vokser efter akvariets størrelse. Det må skyldes beskedenhed og en udsøgt tilpasningsevne. Mennesker vokser fra alt. Men åbenbart er hun ved at tilpasse sig skunkens størrelse. Til gengæld kan hun ikke holde på sin blæres indhold ret meget længere. Hun rækker ud efter en ble, og det lykkes hende at få den på med en smidighed som en ung kvinde i et spring.

Hun tager en banan fra fodenden. Bananer er lydløse. Æbler knaser, og pærer safter for meget, og grapefrugten, hendes yndlingsfrugt, er kun til besvær.

Hun hører døren blive åbnet og spænder i hele kroppen som et dyr, der ved, det bliver fanget og klamrer sig til jorden eller træet i desperation eller angst.

Manden går forbi hende. Han dypper penslen og starter ved vinduesvæggen med lange strøg. Han er sikkert meget høj, for han bruger ikke stige, og han er hurtigt ved væggen med skunken.

Hvis han åbner, er hun fortabt. Han åbner. Han åbner ikke. Hun lader sætningerne falde gennem sin hjerne, som plukker hun blade af en blomst.

Penslen stryger ganske nær hendes pande, skuldre og bryster, og hun føler sig flov over maven og lårenes slaphed og den ydmygende påklædning, mens bløde hår glider over den tynde væg, der skærmer hendes krop.

Han åbnede ikke. Små dråber ramte gaffatapen, uden at han bemærkede det.
Hun lagde hånden over sit køn, og det var som en krampe. Hun kunne ikke stoppe den.

Manden gik fløjtende gennem korridoren. Hun fik orgasme i bleen og bed sig selv i hånden. Ulven kildede hende i øret. Hun skammede sig.

Da hun hørte døren smække, stod hun op. Hele lejligheden var hvid. Hun var fanget i en stor, klæbende fælde. Kun på badeværelset kunne hun bevæge sig uden at afsætte spor.

Det er en dag for valmuekjolen og biblioteket.

„Krig og fred" hviler tungt på Wendys lår, og hun tænker på, hvad hun skal have at spise. Faktisk tænker hun alt for meget på sin kost. Når hun spiser en pizzaslice eller et pølsehorn, føler hun sig fedtet. En liter økologisk yoghurt er bedre, men får hende til at bøvse som en baby. Bananer giver forstoppelse, og billige bær en overvældende toilettrang, og hun kan ikke styre lydene fra sine tarme.

Carpaccio lige fra pakken gør hende til et rovdyr. Brød fra containeren gør hende ussel. Salater har for megen emballage. Hendes bedste køb har været en stor pakke flødeboller. Den kunne stå i fodenden uden problemer. Og i flere dage var hendes liv let og sødt. Hun beslutter sig for at prøve det igen.

Hun vender tilbage til bogen. Hun er med Natåsja på ulvejagt. Strålende og frygtløs sidder Natåsja i damesad-del og med jagthorn og kniv sammen med sin bror og 130 hunde og 20 professionelle jægere.

Wendy ser jagten for sig som et stort maleri eller måske
snarere et korsstingsbroderi, hvor der er silke i hestene og mændenes ansigter. Men Natåsjas strålende, livfulde skønhed kan ikke fastholdes i silketråde, og da den store, grå ulv viser sig, bliver jagten en film med de 130 mynder og støvere og mændenes blinkende knive og hujende råb. Først virker ulven selvsikker og ligeglad. Men ligegyldigt hvor hurtigt den løber, er hundene i dens haser, halsende og nådesløse. Mændenes hidsige stemmer og piske jager dem frem. Hundenes magre kroppe og kæber med blottede tænder omringer ulven.

Måske sanser rovdyret, at jægeren over dem alle kaster sig ned på dens ryg, og den ser et glimt af en kniv, der ikke trænger gennem dens pels, for manden er legesyg og grusom.

Ulven får stukket en kæp i halsen og kæberne snøret sammen. Og dens ben bliver bundet så stramt som de sovende påskeliljer, Wendy elsker at befri. Og sådan bliver den lagt på ryggen af en skikkelig hest. Når mændene rører ved den, spjætter de sammenbundne ben. Men med et vildt og fast blik ser rovdyret på alle.

Og pludselig rejser Natåsjas stemme sig i et vildt skærende hvin af henrykkelse og glæde. Hele jagtens spænding forløses i den unge piges hvin, og i det øjeblik taber Wendy meget for Natåsja. Bogen falder på gulvet, og hun må tvinge sig selv til at samle den op for at skimme de næste sider.

Jagtselskabet spiser og drikker og synger. Der står ikke et ord om ulven, og hun går hen til skranken og lægger
bogen fra sig, som om hun har skåret eller brændt sig på den.

„Er der noget galt?" spørger bibliotekaren.

„Ulven fik en kæp i halsen."

„I øret," siger bibliotekaren hjælpsomt og lidt irettesættende. Men Wendy er allerede væk.

Hjemme er malingslugten der stadig, skønt alle vinduer står åbne. Hun har ikke så meget som tænkt på at sikre sig, at lejligheden er tom, før hun kaster sig ind til ulven.

„Kan du tilgive mig?" hvisker hun.

„Hvad?" mumler den.

„Du har så mange ar."

„Jeg synes ikke, du selv holder dig tilbage. Og faktisk var vi flere, der døde for din skyld. Men jeg var den smukkeste og mest intelligente."

„Det er jeg ked af."

„Så slemt var det nu heller ikke. Min mage og to af mine hvalpe slap væk. Jeg levede, mens jeg levede. Det var et godt og helt almindeligt liv. Jeg arbejdede om natten."

„Var du tyv?"

„Jeg var ulv."

Wendy borer sig dybere ned i pelsen. Hun dyrker lidt spleen for at holde tårekanalerne ved lige, og hun græder hensynsløst og uhæmmet.

„Kan du lade være med det," vrisser ulven. „Saltvand gør pelsen strid."
„Jamen, du er jo død/'

„Derfor har man vel lov til at være lidt forfængelig." Wendy snøfter op et par gange. Hvis bare hun kunne have grædt sig i søvn med armene om halsen på ulven. Det ville have været så hyggeligt.
Hagl i april. De smælder mod ruden. En kvinde synger, og en ung mand danser på stilladset. Han vender ansigtet mod haglene og lader sig piske. Hagl lægger sig på hans hår, ruller ned over hans pande og kinder og slår mod den sorte læderjakke, mens han tramper og får metallet til at hvine, og kvinden synger om længslen og ensomhedens kulde.

Dansende slynger han sin hæse stemme mod hendes kælne, enerverende melodi. De trodser haglene og mødes nøgne i luften, mens stilladset drukner i frosne tårer.

Uvejret og sangen slutter samtidig, og den unge mand bliver et øjeblik stående med udbredte arme. Transistoren venter ved hans fødder som en lille hund, indtil han hanker op i den og går.

Wendy ser himlen blive blå som en tyndslidt sommerkjole og opdager, at hun har grædt lige ned i kaffen og den delikate gulerodsbolle, hun fandt efterladt på en paptallerken foran Lagkagehuset.

Det var ikke nogen stor gråd, men en fin, stilfærdig gråd, hun tilegnede sig efter konfirmationen. Selve dagen har hun glemt. Hun husker kun sommeren, hvor hun sad i de voksnes række på en havebænk. Hun var klemt ind
mellem moderen og moderens veninde. Venindens mand og manden, der aldrig slog toiletsædet ned, var der også.

Solen bagte på hendes nakke. Den blå kjole strammede om hendes bryster, og hun mærkede sine fødder vokse i de hvide skindsko, som hun havde insisteret på at få med.

Midt på havebordet lå fem kroner, og på to hvide middagstallerkener lå to plader bitter chokolade og kniv og gaffel.

Der blev kaldt på husets to sønner, og moderen forklarede med oprømt stemme, at det var en konkurrence. Det gjaldt om at spise chokoladen så hurtigt som muligt uden at røre den med fingrene. Den, der blev først færdig, havde vundet de fem kroner.

Solen stak i øjnene, og de hvide tallerkener blændede, mens hun talte til tre og råbte: „Nu!" Og drengene greb kniv og gaffel og huggede til.

De voksne sad ranke, og af og til lo de, især da den yngste bøjede sig helt ned mod tallerkenen og slikkede og skovlede chokoladen ind, mens den ældste spiste forfinet, næsten smukt. Da han tabte et stykke, måtte han ned i græsset og samle det op med gaflen, og lillebroderen vandt grinende og oversmurt af chokolade.

Den ældste smed kniv og gaffel fra sig, og med tårer strømmende ned over kinderne forsvandt han.

„Sådan er han," sukkede hans mor. „Han kan ikke tåle at tabe."

„Han har godt af at blive dukket," sagde faderen.

„Jeg vidste ikke, han havde det sådan." Wendys mor
lød lidt forurettet. „Det var en konkurrence, jeg så i et blad."

Wendy rejste sig. Hun gik langsomt og lidt vuggende over græsset. Skoene klemte, og hun fandt drengen bag vaskehuset.

„Du skal ikke tage det så tungt," sagde hun. „Du kan få fem kroner af mine konfirmationspenge."

„Du skal ikke gøre mig mere ked af det, end jeg er." Han jog en albue ind i hendes hofte og satte i løb.

Han løb langs åen. Han løb langs marker. Han løb, som om han ville sprænge horisonten. Hun sparkede skoene af og fulgte efter. Hun åndede med åben mund og svedte med tungen som en hund.

Somme tider forsvandt han. Et øjeblik troede hun, han havde kastet sig i åen. Men pludselig var han der igen. Han var hurtigere end hun. Men hun kunne ikke opgive.

Han skjulte sig mellem dunhammere og iris. Men hun vidste, hun ville finde ham. Der var kun én vej.

Han sprang over åen, hvor den var smallest, og fortsatte ud over en mark. Hun trak kjolen op over lårene og krammede den sammen, inden hun trådte ud i vandet. Bunden virkede slimet og levende, som balancerede hun på ryggen af et dyr. Hun vred om på højre ankel, da hun trådte op på bredden, mens hun klamrede sig til sivene med den ene hånd og holdt fast på kjolen med den anden. Hun fandt ham liggende på marken. De blå shorts og svedperlerne på hans ryg røbede ham.

Hun satte sig lidt på afstand.
,Børn er bare de voksnes legetøj/' sagde hun ud i luf-

ten.

Hun lyttede til hans åndedrag, der somme tider lød som hulken. Men pludselig rejste han sig.

„Jeg vil vise dig noget."

Hun fulgte efter ham, og langt inde på marken så hun nogle skinnende bure, som hun troede måtte indeholde høns. Men han førte hende hen til de smukkeste kaniner.

De var hvide, sorte, spættede, brune og sølvgrå. Hun gik fra bur til bur og knælede ned og kælede med kaninernes pels, med ørerne, der var kildne, og med de fine trædepuder.

Dyrene vred sig af lykke ved hendes berøring. De rejste sig på bagbenene og trykkede poterne og snuden mod ståltråden for at komme ud til hende, og hun ønskede, at hun kunne befri dem, eller at hun kunne få hænderne helt ind i buret og lade kærtegnene strømme ud over de bløde kroppe.

Pludselig tog han solbrillerne af hende og slog hende over håndleddet.

„Det er dumt, det, du gør."

Hun så på brillernes små similisten.

„Du stak fingeren helt ind til dem. En kanin kan bide et fingerled over."

Hun strakte sine fingre helt ud og betragtede dem.

„Hvis den havde gjort det, havde jeg slået den ihjel," sagde han.

Hun så på hans spinkle, senede krop og hans beskidte hænder.
„Jeg ville have kvalt den," sagde han.

De gik langsomt tilbage. Da de fandt hendes sko, måtte han hjælpe hende med at presse fødderne ned i dem.

„Peit." Det var første gang, hun sagde hans navn. „Hvorfor hedder du egentlig Peit?"

„Vi har hollandsk blod i familien."

„Vil du så gerne til Holland?"

„Jeg vil gerne være alle andre steder end her."

„Det vil jeg også."

I haven sad hendes mor og smurte sololie på sine ben, med samme omhu som en kat slikker sin pels.

„Du har fuldstændig ødelagt dine konfirmationssko," sagde hun.

Næste dag rejste de hjem, og Wendy gik fra butik til butik for at finde et postkort. Det smukkeste forestillede en stor, hvid kamelia.

„Dagen med kaninerne var den bedste," skrev hun, men kom i tanker om, at dagen med kaninerne også var dagen med chokoladen.

Hun rev kortet midt over.
Stilladset var væk, og Wendy savnede mændene. Den unge dansende mand var blevet en slags skytsengel, og når hun vidste, hun var usynlig, havde hun vinket til hans

ryg-

I dag vil hun være glad. Hun ryster flasken med guldstøv og forgylder sit ansigt, sine bryster og sine arme, og benene får også en lille sjat, inden hun stikker i de eventyrlige guldsko. Hun vil se på postkort og købe noget let i genbrugsbutikken.

Postkortene er slet ikke i den kvalitet, hun kunne købe som ung. „Tillykke med de 100" står der med larmende rød skrift og champagneglas, der er lige ved at vælte. Det kort gør hende meget nedslået.

Men i genbrugsbutikken kender de hende. Ekspeditricen går ind i baglokalet og henter en vandblå kjole. „Se, den er af silke. Den er lige dig."

„Men den har ingen ærmer."

„I morgen bliver det varmt. Og hvad skal du med ærmer?"

Wendy tænker sig længe om og siger, at hun jo nærmer sig de hundrede. Og skal man så ikke gå med ærmer?
„Se på dine arme. Du har hverken rynker eller vinke-flæsk. Hop nu i den."

Wendy hopper i den uskyldigste kjole, hun har set. Og leder længe i spejlet efter vinkeflæsk.

„Hvad sagde jeg?" siger ekspeditricen. „Og jeg kan godt fortælle dig, at det er et dyrt mærke."

Som sædvanlig beholder Wendy kjolen på og får en plastikpose til valmuekjolen.

Hun danser afsted. Hun bevæger sig ti centimeter over fortovet og svinger med posen, indtil hun bliver ramt af et råb.

„Lille luder." Det er den gamle kvinde med rollatoren. Det er hende, hun har hjulpet, hende, hun altid er gået til siden for, somme tider helt ud i rendestenen.

„Lille luder." Måske letter det et tryk i kvindens hoved. Blikket lyser af forargelse.

Wendy prøver at ryste det af sig. Men det har slået hul på hendes dag og slukket glæden ved den flygtige elegance.

Hun går fem skridt og møder den smukke mand med de isblå øjne. Ham, hun i al hemmelighed kalder sin ven. Hun finder en tyver på bunden af sin taske og rækker ham den.

„Det behøver De næsten ikke, frue. Jeg får jo, hver gang jeg står her."

Han byder hende af en stor plade bitter chokolade. Men hun ryster på hovedet. Hun spiser aldrig bitter chokolade, heller ikke på rugbrød eller i scones.
Men hun skammer sig over sit afslag. Hvis hun havde taget imod hans tilbud, var de kommet hinanden nærmere. Nu er der kun mønten, der forener og skiller dem. Hendes „nej tak" var hovmodigt. Hun skulle have givet ham en grund. Alt fra ulykkelig kærlighed til vægtforøgelse eller allergi.

Måske har han hørt den gamle kvindes tilråb. Måske har han villet trøste hende. Hun svinger ikke mere med sin pose. Hun slæber sig afsted og tænker på, hvor meget hendes indkøb vil fylde i skunken.

En regndråbe rammer hendes næse, og hun beslutter sig til at blive væk. Somme tider kan hun gå forbi folk, uden at de bemærker hende. For eksempel kom hun til at sidde ved siden af sin tidligere nabo, da hun så „The Lobster,,. De kom endda til at støde sammen, da de skulle ud af biografen. Men han så hende ikke.

Måske skyldes det, at hun er blevet så tynd. Tøjet og huden hænger løst om hende. Det er ikke, fordi hun lider af anoreksi eller bulimi eller andre vanskelige sygdomme, hun lider ikke af noget som helst. Men hun kan flyve.

Vinden, der suser om gadehjørnerne, kan når som helst gribe hende, løfte hende eller vælte hende. Den skarpe blæst trænger ind i hende og får hende til ryste som espeløv. Og hvis vinden bliver en tornado, vil den løfte hende op og bære hende over alle hustage. Måske vil den dumpe hende i havet eller stille hende fra sig på en altan.

Hun vil ikke være bange. Det er langt værre med regnen, der trænger ind i håret og tøjet og bliver hængende hos hende i dage og nætter. Hun har ikke kræfter til at
bære al den regn og kan mærke, hvordan hun langsomt slukkes. Og hvorfor købte hun vandblå silke, når hun i virkeligheden trænger til en paraply?

Hun lister op ad trappen og lytter længe ved døren, inden hun sætter sig med ryggen mod skunken. Hun vil lade tøjet tørre på kroppen som en blomst.

Hun kan stadig længes efter drengen med det lyse, stride hår, sveden, der glimtede på hans ryg og overlæbe, hans stejle væsen og hans hysteriske ærgerrighed.

Hun plagede sin mor om at invitere ham i en ferie, og moderen indrømmede, at det var rimeligt. De burde invitere igen.

„Jeg skal tale med Grethe i morgen," sagde hun. Eller: „Jeg skal nok skrive til Grethe. Men vi har jo ikke så meget plads. Og han bliver vanskelig at have. Han er så forkælet. Somme tider steger Grethe en bøf og koger to æg til ham alene. Hjernen skal vokse, siger hun. Han har allerede sprunget to klasser over. Jeg må tænke over det."

Somme tider bildte Wendy sig ind, at hun så ham på gaden. Men selvfølgelig var det ikke ham, og da de endelig mødtes, var der gået to år.

Hun stod på hovedbanegården som en ung ventende pige med skrøbelige ankler og i en hvid frakke med læderknapper og et bæltespænde af horn. De hvide skindhandsker med en lille sløjfe ved håndleddet havde hun sparet sammen til i tre måneder, og hun trak dem af og på i nervøsitet.

Hendes hænder lugtede af røget sild, for lige inden
hun skulle ud ad døren, havde moderen bedt hende smøre hendes madpakke. Og måske var hun kommet til at lægge benraden på maden. Hun kunne ligefrem høre den knase mellem moderens tænder.

Endelig rullede toget ind, og hun så ham med næsen trykket flad mod ruden og stak handskerne i lommen og begyndte at løbe med udbredte arme for at kunne gribe ham i det øjeblik, han steg ud.

Men han stod allerede på perronen. Hun trak vejret dybt, og de gik værdigt hinanden i møde. Jo nærmere hun kom, desto højere blev han. Da han rakte hende hånden, nåede hun ham til midt på brystet.

„Mor siger, du skulle have drukket noget mere mælk," sagde han.

„Hvad skal jeg tage på?" spurgte hun hver morgen så henkastet som muligt.

„Den hvide frakke," svarede han.

Frakken gjorde hende til en moderlig storesøster eller en fremmelig ældre veninde. Hun spændte bæltet stramt eller lod det hænge løst, så det daskede mod hendes lægge. Hun bandt det i en sløjfe i taljen eller i en knude i ryggen. Den hvide frakke var hævet over enhver kritik.

Ellers protesterede han over hendes måde at smøre mad på. Æg og tomat passede ikke sammen. Enten spiste man æg eller også tomat, og i øvrigt skar hun pålægget for tykt, fordi hun var københavner.

Han var vanskelig at imponere. På Nationalmuseet konstaterede han, at Egtvedpigen slet ikke så godt ud, og
snoreskørtet interesserede ham ikke. Til gengæld stod han længe foran en samling torturinstrumenter.

„Kan du virkelig lide det?" spurgte hun.

„Det er stærkt. Jeg har aldrig set den slags isenkram før."

De gik på Statens Museum for Kunst, og han mente, at de billeder kunne hans tegnelærer lave mindst lige så godt.

I Tivoli sad han i rutsjebanen med tæt sammenknebne læber og mente ikke, det var noget at give penge for. Hun sagde, at han kunne glæde sig til Pantomimen, der var gratis, og hans blik hang virkelig ved Columbines korte strutskørt. Men da feen med det lange lyse hår og den lange lyserøde kjole viste sig i det rosa lys, spurgte han, om de ikke skulle have en is.

De satte sig på en bænk og spiste softice, og hun havde lyst til at lægge en arm om ham, eller hun ønskede snarere, at han skulle lægge en arm om hende.

„I morgen skilles vi," sagde hun.

„Jamen, tak for turen."

„Vi kunne måske skrive sammen."

„Det kunne vi måske."

Åkandeansigtet i spejlet. Og tiden flød forbi, somme tider som en å og somme tider som et blankt slimet dyr. Wendy arbejdede. Hun solgte popcorn og skurede toiletter i en biograf og så mange film. Hun arbejdede i en blomsterforretning og lærte at binde buketter stramt og med meget grønt. Hun havde talent, sagde de. Hun kunne sætte helt
usædvanlige farver sammen. Men det var ikke noget særligt, mente hun. Blomster var så velklædte, at de aldrig misundte hinanden.

Desværre fik hun både ondt i ørerne og blærebetændelse af kulden og blev juleassistance i en vinhandel. Hun fik rygsmerter og krampe i fingrene af varernes tyngde og gik til en kunstmaler i håb om at blive model. Han bad hende lægge alt tøjet, og hun gjorde det, selv om hun havde menstruation. Men alligevel var hun ikke hans type.

Helst ville hun være garderobedame i et teater og måske en gang imellem få en fribillet. Men hendes højde passede ikke til knagerækkerne, og hendes arme var for tynde til tungt pelsværk.

Hun gik til operaer mere for handlingens skyld end for musikkens. Hun vidste, at hun ikke havde en tone skabt i livet. Derfor blev stemmerne i hendes hoved i ugevis. Ligegyldigt hvad hun lavede, kunne hun altid høre Mar-chalindens arie eller Nattens Dronning.

Hun dagdrømte og læste romaner. På en måned læste hun „Anna Karenina" fem gange og „Madame Bovary" tre. Hun lukkede øjnene og så Peit og sig selv for sig i et rosa lys.

De vil falde i hinandens arme og forenes i et kys, der aldrig hører op. Og hun vil vise ham sine bryster og sine nye kniplingstrusser.

De skal aldrig have huse eller børn. De skal være så lykkelige som to fugle, der bygger rede i en prismekrone.

Måske vil hun være ham utro. Og han vil græde og
true med at slå hende ihjel, og hun vil møblere hotelværelser med tårer.

Men de bliver forsonet og elsker hinanden endnu højere end før.

Måske bliver han hende utro. Nej, det har han ikke tid til.

Hver lørdag drikker de vin og spiser kaninsteg.

Og de skal aldrig have bitter chokolade.

Bare hun lukkede øjnene, kunne hun se hans ansigt. Men hun masturberede aldrig. Det var ikke umagen værd. Hun havde meget små fingre, og elektriske hjælpemidler skræmte hende. Hun købte postkort.

Hun kunne være en hel time om at udvælge et kort, og hendes brevpapir var rosa, lavendelblåt og lilla. Det lykkedes hende også at finde et med gyldne borter og det sjældneste af alt: et snehvidt med et mønster af konkylier, og hun skrev også på håndlavet papir, skønt det forvanskede skriften.

Hun var kritisk og nervøs. Allerede når hun skrev „Kære", kunne der være en fejl, en forkert hældning eller en lille rysten. Hun nænnede ikke at kassere alle de smukke kort, og i løbet af en måned havde hun tapetseret væggen over sin seng med roser, kameliaer, små pelsrige hunde og billeder af fjerne byer.

Hun sendte flere breve, end hun modtog. Peit undskyldte sig med travlhed. Han var begyndt i gymnasiet som den yngste i klassen, og bare han nøs, kunne de høre, han var fra Vrå.

Læreren havde spurgt ham, hvem der var hans ynd-
lingsforfatter, og han havde svaret Gunnar Jørgensen, for han havde arvet alle Flemmingbøgerne efter sin onkel. Læreren havde spurgt, om han var fyldt tolv år, og hele klassen havde grinet.

Han skrev, han boede i Århus hos sin tante, og hun krævede, at han støvsugede hele lejligheden om lørdagen, og hver dag skulle han gå ned med skrald.

Wendy følte den dybeste medlidenhed og fortalte, at hun nu var blevet ansat på et plejehjem. Hun vaskede gulve og trapper og hjalp med personlig pleje. Men hvis han syntes, kunne de sagtens mødes.

Han havde terminsprøver og eksamen, og i ferierne arbejdede han, eller han tog på sprogkursus.

Hun blev såret, da han spurgte, om hun stadig havde den hvide frakke. For en af pigerne havde én magen til, og der var også noget ved ansigtet.

„Jeg tror, den pige har elleve frakker," skrev hun. „Og hvad er det for noget med ansigtet?"

På et stykke tarveligt linjeret papir beskyldte han hende for at parfumere sine breve. Det var noget, hans tante havde fundet ud af, for hun havde parfumeallergi.

„Jeg vil skide din tante et stykke," skrev hun tilbage. „Kan vi ikke snart ses? Jeg venter."

Da hun havde sendt brevet, kom hun i tanker om, at hun burde have skrevet: „Blæse din tante et stykke," og hun ventede ved postkassen for at bede om at få sit brev tilbage. Men postbuddet var vant til unge, grædende piger ved postkasser. Han rystede på hovedet og sagde, det var imod reglementet.
I tre dage har Wendy holdt sig inde på grund af forkølelse, og hun har brugt uforholdsmæssigt meget toiletpapir og levet af tilfældige levninger fra fodenden. Hun har lært at hoste og nyse næsten lydløst. Men det har ikke været godt for pelsen. Den virker tjavset og uplejet, og hun stryger hen over den, som hun engang strøg sin lille hund over pelsen.

„Hold op/' hvæser ulven. „Se nu at komme afsted. Du skal snart ryges ud."

I det samme hører hun en nøgle i låsen. Hun kaster sig ind i skunken og får fat på tapen og kniven. Hun er rutineret.

Der er trin, og der er stemmer. Kvindestemmen er op-rømt, næsten hektisk: „Hold da op, en fed lejlighed og med altan. Her kan vi sidde og grille. Tillykke, skat."

Mandens stemme er lidt tvær: „Jeg bryder mig ikke om at blive kaldt 'skat'. Jeg er trods alt revisor."

„Undskyld." Kvinden ler og spankulerer rundt. Hendes hæle er høje, og benene sikkert lange. Og efter stemmen at dømme bruger hun en skinnende rød læbestift.

Hun skriger af begejstring i badeværelset: „Et kar!"

Wendy har aldrig tilladt sig at skrige i badeværelset, og pludselig er hælene og stemmen lige ud for hendes venstre øre.

„Og du har gæsteværelse."

„Det har jeg nu ikke tænkt."

„Det kunne også blive alle tiders walk-in closet."

„Det ved jeg ikke, hvad er."

„Et klædeskab, man kan gå ind i."
„Det har jeg ikke brug for."

„Hvad vil du så bruge det til?"

Wendy stikker fire fingre i munden og bider til. Hendes hjerte hamrer, så man må kunne høre det. Manden er længe om at svare. „Der skal være pulterkammer," siger han fast.

„Det er altså synd." Hun lyder skuffet, men liver op igen: „Se, der er en skunk. Der kan du have dine håndklæder, så er du fri for dem."

„Jeg ønsker ikke at være fri for mine håndklæder. De er alle sammen fra Illums Bolighus."

Og så sker det. Fire blodrøde kløer viser sig i den tynde sprække, lige der hvor hun ikke fik klæbet ordentlig til.

„Lad være," siger han.

„Jeg vil bare se."

„Der skal ikke åbnes. Der kan være skimmelsvamp eller rotter."

Kloerne forsvinder, og der lyder en lille fornærmet klynken: „Se, hvad du har gjort."

Han må simpelthen have revet hendes hånd væk, og hun har brækket en negl.

„Undskyld," siger han halvhjertet. Og hun spørger, om han har et stykke plaster. Men hvor skulle han have det fra?

Pludselig spørger hun helt umotiveret, om han vil have et æble. Men han foreslår, at de går ud at spise og finder et apotek på vejen.

„Jeg vil gerne være her, når møblerne kommer," siger hun ydmygt.
„Det bliver på fredag, og jeg er stresset."

I korridoren står de et øjeblik stille og kysser hinanden. På trods af Wendy.

„Se nu at komme afsted," siger ulven. „Det nytter ikke, du bliver hængende her. Du forsømmer både din egen og min hygiejne. Hvis jeg var dig, løb jeg gennem et tornekrat. Se at komme ud blandt andre."

Og det er, som om hun hører sin mor. Moderen, der pludselig står i hendes værelse, oprømt og foretagsom.

„Du må tage ud til Rebekka. Rebekka har fået en baby, en dreng med lyserødt hår."

„Jeg er så træt."

„Så må du tale med lægen. Hvad kan du være så træt af?"

„Jeg har serveret rødgrød for alle beboerne."

„Kan du blive træt af at servere rødgrød?"

„Alle tallerkenerne er af jernporcelæn. Og skålene og mælkekanderne store og tunge."

„Jamen, er du ikke glad? Du husker da Rebekka, din egen kusine?"

Selvfølgelig huskede hun Rebekka. Rebekka, der brugte en læbestift, der hed Sansegal, stavet i to ord. Og alle de filmstjerner, hun samlede på, bar aftryk af hendes sansegale læber.

Men da Wendy fortalte, at hun havde mødt én, der ville dræbe en kanin for hendes skyld, kaldte Rebekka hende afsporet og sagde, at hun led af et syndrom.

„Nu falder du i staver igen," sagde moderen. „Jeg har
købt en sparkedragt, fordi jeg vidste, du ikke kunne klare det."

Moderen rakte hende en lyseblå pakke med krøllede bånd, og der var ikke andet for end at gå ned og tage bussen.

På vejen købte hun et bundt mælkehvide georginer, og Rebekka takkede overstrømmende og satte dem i vand. Pakken lod hun ligge på en hylde under spejlet.

„Kom, så skal du se vidunderet."

Wendy bøjede sig høfligt over vuggen, og barnet havde virkelig rabarberfarvet hår.

„Se, nogle lårbasser han har." Rebekka smilede stolt.

„Er det ikke meget normalt i den alder?"

„De er noget så dejlige. Vil du prøve at holde ham?"

„Nej, tak. Jeg er bange for babyer, jeg begynder at ryste og stivne. Nogle har det sådan med fugle."

Rebekka tog barnet op og holdt ham beskyttende ind til sig.

Manden hilste på Wendy uden at rejse sig fra lænestolen, og de drak te og spiste hindbærroulade med flødeskum ovenpå, mens Rebekka fortalte, at hun havde haft synsforstyrrelser under svangerskabet, og det havde skræmt hende meget. Desuden havde hun drukket skummetmælk og spist rå lever over køkkenvasken.

Barnets klynken afbrød hende, og hun gik ind i et tilstødende værelse for at amme.

Manden bladede i en kunstbog, og pludselig skubbede han den over mod Wendy.
„Botticellis Venus. Det er dig, jeg så det i samme øjeblik, du trådte ind ad døren."

Billedet forestillede en ung kvinde, bleg og med fint tegnede bryn og koralrøde læber. Øjnene var store, og næsen fint buet. Det fyldige blonde hår havde revet sig løs fra frisuren, måske på grund af en hastig bevægelse eller et kærtegn. Hun bøjede sig let frem som i forventning. Men der var også en skuffelse eller resignation, der ikke var til at bære.

Wendy bøjede sig over billedet og studerede det grundigt, mens hun vidste, at han betragtede hende.

„Det er kun et udsnit. Mars mangler," sagde han.

Hun så op, og han sad med sit køn mellem hænderne. Hans fingre, der var spinkle og elegante i forhold til kroppen, kærtegnede det med samme intensitet som en virtuos, der spiller sin yndlingssonate.

Imens hørte hun bittesmå lyde fra værelset. Barnets sutten og stolens knagen under kusinens krop. Hun fik pludselig lyst til en cigaret, men havde ingen.

Da Rebekka kom tilbage med barnet, havde hun skubbet kunstbogen tilbage til manden. De sad som fordybet i samtale. Det hele kunne have været en drøm. Men i bussen hjem syntes hun, alle så lige gennem hende, og billederne var stadig i hendes hjerne.

„Var det hyggeligt?" spurgte moderen, allerede inden hun havde lagt frakken.

„Han viste mig sin pik."

„Babyen?"
„Manden."

„Det må han ikke," sagde moderen forurettet. „Han har nok villet have, du skulle gå."

Et øjeblik var de begge tavse, og Wendy var bange for, at moderen ville udspørge hende og rode op i hendes tanker, som man stikker en pind i en myretue.

Men i stedet for sagde hun med kunstig munterhed: „Wendy, du må se at komme mere ud blandt andre. Du skal bare have luft under vingerne."

„Se nu at komme afsted," siger ulven. „Og du kan godt tage mig med."

„Du er så tung," klynker Wendy. „Og jeg kan ikke mere være dig bekendt."

„For ikke længe siden stak du hænderne i silkeforede lommer. Og jeg daskede dig om anklerne. Og du følte dig rig."

Hun tager en dyb indånding og løber ned ad køkkentrappen. Hun er bange for, at ulven skal begynde at tude. Heldigvis møder hun ingen.

I supermarkedet ser hun på alle avisernes forsider. Det er onsdag. Der er kun én dag til fredag.

Pludselig føler hun sig meget gammel. Hun husker, at hun har levet i en tid, hvor der fandtes telefonbokse og automater. Automaterne dengang var ikke sminkede udklædte væsener, der kunne vækkes til live af en mønt. Det var udendørs skabe med små blanke glaslåger, der åbnede sig for et beskedent beløb, og når man købte smørrebrød, chokolade, frugt eller blomster, var det, som om man havde vundet. Og hvis der havde været en afsides
telefonboks lige nu, kunne hun have ringet til manden. Men hun aner ikke, hvad hun skal sige. Hun er virkelig blevet gammel.

Men hun var gammel allerede som ung. Hun var som en fisk i vandet på plejehjemmet. Hun vaskede gulve og skrællede kartofler, og hvis en af beboerne blev lækkersulten, løb hun i byen efter flødeskumskager eller fersk røget laks og somme tider portvin.

Når forstanderinden var ude om aftenen, hjalp hun dem i seng. Men det bedste var badedagene, hvor hun støttede de skrøbelige kroppe under bruseren eller fik dem til at sætte sig på badebænken, så vandet kunne skylle over dem som en varm troperegn.

Bagefter var hun frisør. Hun klippede både mændene og kvindernes hvide og grå hår. Og kvinderne var lykkelige, når hun tørrede det og rullede det op. Nogle valgte at sidde i tørrehjelmen med åndenød og blussende kinder. Andre ville have hende svirrende om sig med føntørreren som en hidsig bi. Og hvis de havde lyst, lakerede hun deres negle.

De kunne lide hende. De strøg deres bløde håndflader mod hendes hænder og gav hende drikkepenge, og når de så sig i spejlet, strålede de som unge piger, der skal til bal.

Mændene ville vide, om hun havde en kæreste, om de kyssede hinanden, og om de brugte tungen. Og hun blev lystløgner og fortalte historier om hans motorcykel og om deres kys i biografernes mørke.

Hun var næsten løbet tør for historier, da brevet kom i en konvolut så gul som et solstrejf.
Det var en indbydelse. Det ville glæde Peit, om hun Wendy ville være hans ledsager til et studentergilde.

Hun kyssede konvolutten og lagde den under sin hovedpude. Hun var hans udvalgte. Og hun fløjtede.

Ganske vist stod der på bagsiden af kortet, at det nok blev sidste gang, de sås. For måske skulle han til Colum-bia, Humboldt eller Sorbonne. Men det betød ikke så meget. Det vigtigste var, at han havde valgt netop hende.

Hun vaskede plejehjemmets trappe, og hun fløjtede.

„Lad være," sagde forstanderinden. „Du fløjter ulideligt falsk. Det går til marv og ben."

„Så kan vi mærke, her er liv," sagde en af de gamle mænd. „Lad hende fløjte."

Det er længe siden, hun har fløjtet, og hun har kvalme af sult. Hun burde have handlet i supermarkedet, men nøjedes med at købe tre pølsehorn og en appelsinjuice hos 7-Eleven, inden hun lagde sig ind til ulven.

„Her kommer ingen," siger hun til sig selv. „Her er ingen møbler." Alligevel farer hun sammen, hver gang hun hører trin på trappen.

„Det er vores sidste døgn," hvisker hun til ulven. „Lad os sove."

Men hun sover ikke.
„Hvis jeg havde været en smukkere kvinde og en mere begavet kvinde, havde mit liv været et andet," tænker Wendy. „Og jeg havde ikke behøvet gøre mig så megen umage. Alt havde været mere begivenhedsrigt og glamourøst, ligesom i en opera. Men jeg har altid måttet forberede mig. Ligesom dengang med kjolen og brevet."

Hun var ikke sikker på, at hun kunne sige det rigtige til Peit, når hun mødte ham. Hun kunne blive grebet af bevægelse eller generthed. Derfor var et brev det sikreste. Hun tog det sidste ark af det sjældne konkyliemønstrede papir.

Kære Peit

Du spurgte engang: „Hvad venter du på?" Jeg svarede ikke. Men jeg har ventet på dig lige siden dagen med kaninerne. Og jeg vil være din hvide brud.

Jeg er forberedt. Jeg er helt indstillet på kærlighed. Mine læber og min krop er øvet i kærlighedsbefordrende stillinger. Jeg står op af kærlighed og går i seng af kærlighed, og når jeg lakerer mine tyve
negle, tænker jeg kun på, at du skal se dem, og om du vil synes om farven.

Jeg vil lære at lave soufflé, og jeg vil vække dig en tidlig morgen med østers våde som kølige kys og fint anrettet på et sølvfad.

Lige nu er jeg bange for, at vi ikke kan kende hinanden igen. Men når vi mødes, vil alt blive helt anderledes. Kærligheden vil være en slags alkymi, der forvandler mig helt.

Du er så fuldkommen. Lige nu kan jeg se dig for mig med den hvide hue og i en flunkende ny skjorte og en flot habit. Du er så langbenet. Mon du ved, du løber som et føl?

Jeg er bange. Jeg elsker dig. Og jeg kender dig ikke. Det ville være meget lettere, hvis jeg var en mand, eller du var en kvinde. Nu er der et køn til forskel, meget mere end et kontinent.

Men kærligheden, den vil være der, lige så sikkert som en solopgang, en appelsin eller en rumraket.

Men solen går ned. Appelsinen bliver spist og raketten - hvis kærligheden brænder op?

Når vi mødes, bliver mit hjerte en fugl, der breder vingerne ud, og den dag, du forlader mig, flyver hjertet ud af min mund.

I går prøvede jeg at rive alle mine kærlighedsbreve ned fra væggen. Jeg ville have smidt dem i toilettet, og min længsel ville have forstoppet alle
kloakker og oversvømmet byen. Men mine postkort havde bidt sig fast.

Måske skal jeg bare tænke på dig som en slags vejr. Sol - storm - stiv til frisk kuling - ustadigt -hagl - gråvejr - snestorm.

Måske bliver jeg desperat af vejret. Måske er jeg masochist. Måske vil jeg gå rundt i regnen med blå øjne og uden paraply.

Måske er du masochist. Og hvad skal jeg så gøre?

Du skal nu ikke tænke så meget på alt det med Columbia og Sorbonne. Der, hvor du er, kan jeg altid være.

De kærligste hilsener Wendy

Hun vidste, at brevet burde have været meget mere henkastet, men lagde det alligevel i sin lille silketaske.

Den kjole, hun ville have på, fandtes ikke i virkeligheden. Derfor syede hun den selv af tynd hvid silke. Nederdelen dryppede, og hun nåede ikke at kaste over sømmene. Men ærmerne var vide og kantet med gyldne bånd. Hun havde også bundet et guldbånd om halsen, og hun havde prøvet at binde et bredere bånd om taljen, men besluttede sig for at binde det lige under brysterne med to gule roser.

Hun havde lænet sig frem mod spejlet og tegnet brynene fint op. Hendes læber var koralrøde, og da frisøren
havde sat hendes hår op, havde hun selv gjort frisuren mere tilfældig ved at løsne det lidt i tindingerne. På kinderne brugte hun meget pudder, for hun blussede af forventning. Alligevel håbede hun at ligne den smukke kvinde i kunstbogen.

Turen i bussen var en lidelse. Benene rystede under hende, og hun måtte kæmpe for at holde sig fast. Men så snart hun trådte ind i det store selskabslokale fik hun øje på ham. Han stod på altanen og røg en cigaret, og hun gik frem mod ham.

Han smed cigaretten fra sig og bredte armene ud. Et øjeblik troede hun, at han ville omfavne hende. Men i stedet for greb han fat i rækværket og hævede sig op et par gange.

„Er du gravid?" spurgte han, da han igen satte fødderne i cementgulvet.

Hun rystede på hovedet.

„Jeg synes bare, du er blevet så tyk. Men det er måske kjolen."

„Jeg tror, det er empire," sagde hun.

„Jeg kunne bare bedre lide den hvide frakke. Den, hvor du strammede bæltet."

Han tog en lille bog op af inderlommen og begyndte at læse. Hun så, den var på tysk og af Heine. Så drejede hun om på hælen, og i et glimt så hun unge mænd og piger flydende i lænestolene med ølflasker og drinks i høje glas eller dansende.

De var alle forenede i kys eller samtaler eller i glidende eller hoppende bevægelser. Pigernes kjoler var blomstre-
de, prikkede, blå, gule eller orange. Det var et meget henkastet selskab, og hun var den eneste i hvidt.

„Jeg danser ikke," hørte hun ham sige, inden hun næsten lydløst lukkede køkkendøren efter sig.

Trappen var beskidt. Det var en trappe, man udelukkende bar skrald ned ad. Hun tog sandalerne af og tænkte, at hun ikke ville have en chance, hvis der kom brand.

I gården var en gynge stadig i bevægelse, og nogle myrer kravlede planløst rundt om en rist. Et øjeblik havde hun lyst til at træde på dem, og måske mærkede myrerne fodens skygge, for de forsvandt.

Hun gik hen mod porten og trykkede på en knap. Hun gik ud på en gade, hun ikke kendte. Allerede dengang havde hun dårlig stedsans, og verdenshjørner kom aldrig til at sige hende noget som helst.

Brevet ligger stadig i hendes taske, der ikke er af silke, men af grønt læder, og rummet med pengesedlerne og hendes ungpigeskrift på konkyliemønstret papir er omhyggeligt lynet til.

Hun skulle ikke være gået ned ad den køkkentrappe, og hun skulle ikke have set sig ond på en flok myrer. Hun skulle ikke have hyret den første og bedste taxa. Hun skulle være blevet stående med ansigtet vendt mod ham, lige til han fik øje på hendes bleghed og de fint tegnede bryn og næsen, der er lidt for stor, og munden, der er lidt for lille.

Han skulle have set, at hun var hans hvide brud, og han skulle have trukket nålene ud af hendes hår og løsnet
guldbåndet om hendes hals, og hun skulle have beskyttet ham mod alle letsindige piger, mens hans briller blev stærkere og stærkere, og hun måske lagde sig ud.

Et sted i hendes hjerne står han stadig på en altan og læser, og han kommer hverken til Columbia, Humboldt eller Sorbonne. Han løber.

Peit løber gennem mørket.

Han løber gennem en måneformørkelse, og hans træningsdragt er sort. Og mørket er så tæt som sort plastik. Han løber med lukkede øjne og drømmer, han flyver. Han ser ikke bilen. Men måske pludselig et blændende lys og chaufføren, der stivner, mens Peit flyver gennem forruden, der brister som en æggeskal. Og han er så ung.

„Han var så ung." Wendy ser sin mor opløst af tårer, mens hun omfavner Peits tante, der er utrøstelig og rokker frem og tilbage i sin sorg. For Peit kunne alt. Han kunne se frem til en strålende karriere, og han skulle have arvet hendes penge. Men nu ligger han knust som et æg. Der er intet håb. Men måske er det bedst sådan. Hvilken ung kvinde vil lade sig omfavne af et par kroge?

„Jeg har ikke metalallergi." Wendy skreg og lagde sig på sin seng. Hvis bare hun kunne besvime eller drømme, kunne hun måske være sammen med ham bare et øjeblik. Hun tog tre af moderens sovepiller, og da hun vågnede, stjal hun endnu én.

„Fuglens æg ligger knust på jorden. Sprunget ud som en blomst." Hun vidste ikke, hvor sætningen kom fra.
Men han er bare gået i stykker. De samler ham igen. De kan alt.

Hun sov igen og så sin elskedes røg stige mod skyerne. Hun prøvede at fange den i sine hule hænder og trykke den mod sine tindinger og sit skød. Og smerten var et sandkorn, der borede sig ind i konkyliens bløde kød.

„Vores lille Wendy er ikke helt, som hun plejer," sagde de på plejehjemmet.
Det bliver torsdag, og det bliver fredag, og meget mod sin vilje lejer Wendy sig ind på et hotel med tynde håndklæder og en stor plet på gulvtæppet. Hun kan ikke afgøre, om det er vin eller bræk, men går omhyggeligt udenom, som om det er en fornem grav eller et billede af en berømt person.

Det havde været svært at forlade skunken. Ulven havde brokket sig. Den trængte til at luftes, og i et helt døgn havde hun ikke bestilt andet end at svine den til med tårer og pølsehorn. Men når hun kommer tilbage, bliver alt godt.

Hotelopholdet er kun midlertidigt, men nødvendigt. Hvis flyttemændene fandt hende, ville de smide hende ud, og hvis de stillede et tungt møbel foran hendes hule, måtte hun råbe eller dø. Hun gyser ved tanken og beslutter sig for at nyde sine to døgn med eget bad og seng og et vindue, som hun kan åbne og lukke, som det passer hende.

Fuld af energi strækker hun sig hundrede gange mod loftet. Hun svinger benene frem og tilbage og lægger sig på det grimme gulvtæppe. Hun cykler og gør nitten armbøjninger. Hun havde planlagt halvtreds. Engang
var hun oppe på hundrede. Hun må have mistet muskelstyrke.

Alligevel forsøger hun „planken,,. Men den braser sammen, og hun får benene ind under ledningen til standerlampen, der vælter ned over hende med et brag. Værelset er simpelthen for lille til gymnastiske øvelser.

I stedet for tager hun bad og vasker hår. Den tynde vandstråle er ikke nogen nydelse, og håndklæderne suger dårligt, men bliver alligevel pjaskvåde. Hun breder håret ud over radiatoren og skruer helt op og tænker på at købe en billig hårtørrer.

Håret er stadig vådt, og hun fryser på trods af ruskindsjakken. Måske er det gaden, der får hende til at fryse. Den virker nedslidt som gader, hun har set i London eller New York. Der er genbrugsbutikker og kaffebarer med søde tærter. Men hun møder ingen af sine venner, og der er hverken svømmehal, en biograf eller en park, hvor hun kan lade hånden glide hen over træernes bark og klappe små hunde.

Hun finder en plads med et par forpjuskede træer og et supermarked. Hun køber to salater, den ene med broccoli og bacon, den anden med kylling i marokkansk dressing, og to liter vin, en hvid og en rød, det må være nok, måske mere end nok.

Et øjeblik tænker hun på at købe et badehåndklæde. Men posen med indkøbene er så tung, at hun nærmest slæber sig tilbage til hotellet. Og hun bør virkelig holde sig ti centimeter over stenbroen, for der er huller i asfalten, og mange af brostenene virker løse.
Receptionisten smiler opmuntrende til hende. Måske tror han, at hun er ved at blive skilt.

Hun stiller broccolisalaten i vindueskarmen og skænker vin i hotellets plastikbæger. Salaten er en skuffelse, broccolien er rå, og dressingen smager af eddike. Men vinen får hende til at se lysere på situationen. Hun tænker ikke mere på de klamme håndklæder eller den væltede lampe, men lægger sig på sengen for at tænke over resten af dagen og dagen i morgen.

Sengen er som gaden, ugæstfri og kold. Hun husker sin elskers senge. Syv byer og syv senge åbnede han for hende. Hun lå i senge med svulmende moskusdyner, lette som skyer, og hun smøg sig ind i sirligt sammenfoldede konvolutter. Hun var stadig ung dengang, og hendes elsker kunne være hendes far. De legede begge med tanken, når de spadserede med hinanden under armen.

Dengang havde hun en særlig ynde, især når hun trådte ind i et fly. Hun fandt hurtigt sin plads og trak sine lange støvler af og lagde dem i en plastikpose eller i bagageboksen. Hun behøvede ikke bede om hjælp, hvis hun hoppede, og hun var i stand til at balancere på ét ben, når hun iførte sig sine flysokker.

To gange var hun blevet spurgt, om hun var danser. Første gang af nysgerrighed og anden gang af ensomhed. Men hun havde bare rystet på hovedet. Ikke fordi hun var arrogant, men hvis hun talte med en medpassager, kunne hun ikke tænke på sin elsker. Og på hele turen nød hun kun en appelsinjuice og den lille pose nødder, som
stewardessen gav hende. Hun ville være ren, når hun kastede sig i hans arme.

De første tre dage elskede de. Hun græd og klyngede sig til ham. Hun havde savnet ham usigeligt, sagde hun, og han lovede, at han ville lade sig skille for hendes skyld. Men han var bange for, at børnene ikke kunne tåle det.

Han fortalte, at han sang, når han fik hendes breve. Hun havde hørt ham synge i badet. Det lød noget i retning af: „Vor Gud han er så fast en borg." Hun håbede ikke, det var den.

På tredjedagen blev deres forhold ægteskabeligt. Han skulle arbejde. Men han havde planlagt hendes dag. Han havde tegnet kort over, hvor hun skulle gå, hvilke museer hun skulle besøge, hvilke forretninger hun skulle gå ind i, og hvor hun skulle drikke eftermiddagste eller tage en drink. Som regel var det dyre steder, og ofte skulle hun hilse på en eller anden. Hun gjorde det, skønt hun syntes, det var pinligt. Hun talte et famlende engelsk og blev ofte budt på kage og te.

Kun en eneste gang gik det galt. Han havde pålagt hende at gå ind i en tæppehandel, skønt et tæppe langt oversteg hendes økonomi. Men det betød ingenting, sagde han. Enhver havde ret til at besøge forretningen og se på tæpperne.

Hun gik derind uden egentlig lyst, og øjeblikkelig tog ejeren sit tyggegummi ud af munden og satte det fast bag på reverset på sin jakke.

Han var uhyre venlig og spurgte hende, hvilket tæppe
hun syntes var smukkest. Hun gik beundrende fra tæppe til tæppe, inden hun valgte et blåt silketæppe. Hun var en „blue lady," sagde han og inviterede hende ind i et baglokale, hvor heste af jade med skinnende brune øjne og hvide tænder nåede hende op over skuldrene, og hejrer af bronze med udbredte vinger strejfede hendes ører. Og langs væggene stod der kandelabere af sølv. Hun strøg hestene over de kolde muler og kyssede fuglenes vingespidser og følte sig meget lille og meget lykkelig. Hun lovede ejeren, at hvis hun en dag blev millionær, ville hun komme tilbage og købe det hele. Men hun havde kun råd til at købe et lille grønt æg, der stadig ligger i hendes taske.

Da hun fortalte sin elsker om besøget, blev han ærgerlig, nærmest vred. Han ville aldrig have sendt hende ind til en tæppehandler, der tyggede tyggegummi.

Næste dag måtte hun gøre hele turen om. Hun fandt den rigtige butik, og de værdigede hende ikke et blik.

Det var en spildt dag. Men nu er det ligegyldigt. Han viste hende London, Paris, New York, Tallinn, Budapest, Miinchen og Bern. Hun troede, han var spion. Men hun spurgte aldrig. Det vigtigste var, at han kaldte, og hun kom. Somme tider tog hun ferie. Somme tider sagde hun sit arbejde op. Hun vidste, at hun kunne erstattes af enhver. Og de mødtes og græd over hans skrøbelige børn, og hun vidste, han sang, når han læste hendes breve.

Men han skulle aldrig have vist hende sit hjem. Hun ville hellere have været i Tivoli, og allerhelst ville hun have set „The Phantom of the Opera" for tredje gang. Men han insisterede.
Hans kone var rejst til Venedig, sagde han og viste Wendy ind i en hall med spejle i guldrammer og et bøffelskind på gulvet. Han hjalp hende frakken af og anbragte hende ved et havebord med en crémant i en champagnekøler og to glas. Havemøblerne var af en særlig kostbar træsort, forklarede han. Den blev musegrå og glat som silke ved vinden og vejrets påvirkning. Hun strøg pligtopfyldende hen over bordets musegrå flade. Vinen prikkede hende på tungen, og hun tænkte på, om de alligevel ikke kunne nå at komme i teateret.

Pludselig skred en høj kvinde selvsikkert hen ad havegangen. Wendy så en lille trækning ved hans venstre øje.

Kvinden lagde en firkantet pakke på bordet. „Vegetarisk lasagne med babyspinat, gulerødder og nødder. Det har du godt af, far." Hun smilede med tænder så hvide som kunstig sne og rakte Wendy hånden.

„Vil du have et glas med?" Han pegede på køleren.

„Kun et halvt. Jeg kører."

Han var længe om at finde glasset, og Wendy sad på kanten af stolen, hypnotiseret af kvindens uendelige hvide smil.

En spurv hoppede rundt på terrassen. Wendy fulgte den med øjnene. „Her er smukt," sagde hun.

„Synes du?"

Endelig kom han tilbage, og Wendy så sin elskers hånd ryste, da han skænkede for sin datter. Han fyldte glasset helt, og hun kyssede ham let på kinden, inden hun gik.

„Kom," sagde han. „Nu skal du se, hvordan jeg bor."

Han førte hende igen ind i huset, hvor værelserne var
sale, og vinduerne nåede fra loft til gulv. Hun savnede sine solbriller. Der var flere bøffelskind og også en zebra med hale og smal strittende manke. Han bad hende sætte sig i en lænestol. Men hun rejste sig hurtigt.

Han pegede på store malerier og kendte både malerne og priserne. Wendy ville gerne ud til vinen, og lasagnen havde måske heller ikke godt af opholdet i solen. Men han førte hende op ad en trappe. Hun syntes, hun tabte højde for hvert trin, og da han åbnede døren til soveværelset, sank hun mindst fem centimeter.

Sengen var kæmpemæssig, et sneklædt bjerg omgivet af hvide lammeskind, og over hovedgærdet så hun et fotografi af to midaldrende fyldige mennesker forenet i et kys. Kvinden havde halvt lukkede øjne, og hans stod vidtåbne.

Wendy drejede en halv omgang rundt og gik.

Tre dage efter besøgte han hende. Nu var han blevet pensioneret, sagde han, og kunne besøge hende når som helst.

„Du kommer fra en anden kvinde," sagde hun.

„Jeg kom altid fra en anden kvinde."

Hun havde lige købt en grå kattekilling med flødefarvede poter. Den lagde sig om hendes hals, når hun gik i seng. Den lagde sig på hendes skød og på hendes fødder. Og om morgenen spadserede den på hendes bryster og bed i hendes fingre.

Han lavede et kradsetræ til katten. Men forholdet var forbi. Og når hun tænker efter, var det ikke ham, der var hende utro, men hende, der bedrog ham. For selv når hun
klynkende bad ham om at lade sig skille, var det en anden, hun så, skønt elskeren var en smuk mand - og forfængelig.

Når han stod på ski, fotograferede han sine spor i sneen.

Wendy husker alle sin elskers spor, for hans billeder var klare og skarpe.

Hun savner ham ikke. Men efter bruddet fik hun mærkelige symptomer. Somme tider sov hendes læber og blev blege. Somme tider svulmede de. Måske var det af mangel på kys.

Hun opfandt et gymnastikprogram for læber. Hun spidsede munden og sagde „O" med munden formet til et tørt smertefuldt kys, og bagefter sagde hun „X", lige til mundvigene sprak. Det hjalp ikke synderligt. Men i lang tid gennemførte hun programmet.

Hun vender og drejer sig i den hårde, begivenhedsløse seng. Hun savner ulven, og hun savner sine venner. Gadens sitrende lyde trænger ind til hende, og de store lastbiler får ruderne til at synge, mens det skarpe lys rammer hendes ansigt, og selv om hun har låst døren, føler hun sig forsvarsløs.

Hun savner manden med de smukke, isblå øjne og ønsker, at hun igen kunne snuble ind i en kejtet omfavnelse. Og den ganske unge pige, der stikker mønten i lommen med et undseligt smil, hende savner hun. Og den kønne, kraftige kvinde, der har seks børnebørn og sover mellem ukrudt og vilde dyr på en baneskråning. Wendy håber at
møde hende igen, skønt hun bliver urolig, hver gang hun tænker på det flækkede øjenbryn.

Men den spinkle mand i den hvide skjorte får hende til at smile. Han er så høflig, når han siger, at hun forsøder hans liv. Han bor på vandrehjem. Måske ville det være en løsning, eller hun kunne lære at stå ude om natten som et træ.

Hun savner ikke manden med læderkasket, der samler ind til en burger, fordi han skal give orgelkoncert i en kirke. Og heller ikke den gamle dame, der stamper med sine krykker foran Hovedbanegården, fordi hun er pengeløs og har tabt sin billet. Men den søde pige med de grå tænder, der har fået Wendy til at love, at hun hver dag vil spise et fed hvidløg og bede en lille bøn til Gud for at kunne leve godt med sin aids, hun er virkelig et elskeligt menneske, der skal støttes, ligesom den unge mand, der ville give hende et omen. Hun vidste ikke, om det var en sygdom eller en sten. Men det var smukt ment, og lige nu holder hun af dem alle. Men især tænker hun på manden med hunden.

Den unge sanktbernhardshund lå på et tæppe og var selv inden for sin race en kæmpe. En halv snes mennesker stod omkring dyret og så beundrende på, hvordan det gnavede i et ben. Knoglen knaste mellem dens tænder, og tungen gled smidigt rundt og ind for at slikke kødsaft og marv.

„Hvor den er smuk." Wendy hviskede det ud i luften.

„Han. Han er ikke en den."
Hundens store pels skjulte dens kønsdele. Alligevel skammede hun sig over irettesættelsen. Manden, der havde talt til hende, var velsoigneret og klædt, som om han skulle på jagt.

„Jeg fik ham fra et internat," sagde han. „I fem år havde jeg gået med en labrador. Da han døde, gik jeg ind der, hvor jeg plejer at få mine hunde. Og spurgte, om de havde et gadekryds. 'Se, hvad vi har til dig,' sagde de. Og han kom hen til mig og tog min hånd mellem sine tænder, så blødt som kun en hund kan tage. Det er det smukkeste og blideste, man kan opleve. Hvis det skulle ske for Dem, må De aldrig trække hånden til Dem. Han er den bedste hund, jeg har haft. Engang var jeg skovtekniker og havde gravhunde."

Hun blev stående og forestillede sig, hvordan hunden og manden gik gennem skove og over markveje, og hun kunne næsten føle, hvordan det måtte være at lægge sig tæt ind til den varme krop og mærke hundens ånde mod sin hals.

Manden smilede til hende: „Han skulle have været familiehund. Men de lod ham være alene hjemme, og så er der vel røget nogle stole og et par bordben. Han er ikke skabt til ensomhed. Det er vi andre heller ikke. Det har været meget inspirerende at tale med Dem, frue. Alle andre ser kun hunden."

Wendy ser stadig manden og hunden for sig som i en eventyrbog med store skove og bjergtinder og floder med springende fisk.
Pludselig går det op for hende, at hun ikke har givet dem noget som helst. Og der stod en blå kaffekande på det ternede tæppe.

Hun forstår virkelig ikke sig selv.

Det er på tide at spise kyllingesalaten, og igen stiller hun bakken i vindueskarmen og skænker af den lunkne hvidvin. Gaden virker stille og kold. Men i en lejlighed overfor er der lys, og fjernsynet er tændt. Hun kan se farverne og skimte personer, hun kan se ild og biler i fald, og at hun ser så godt, må skyldes, at gaden ikke er særlig bred, eller fladskærmens størrelse.

I passende afstand fra skærmen sidder en ung mørkhåret mand i en sort sofa, sikkert en lædersofa. Han sidder tilbagelænet med let spredte ben, afslappet og uanfægtet af alle fald og flammerne, der pludselig fylder hele skærmen. Wendy tænker på stuntmændene og fryser.

Pludselig bliver trappelyset tændt, og hun ser en spinkel silhuet bevæge sig op mod mandens etage. Hun synes, hun kan høre dørklokken og en ganske let banken. Lyset går ud, men bliver tændt igen. Manden sidder roligt i sin sofa.

Tre gange ser Wendy lyset forsvinde og komme igen, inden silhuetten, der sikkert er en ung kvinde, bevæger sig ned igen, let foroverbøjet og langsomt. Wendy er sikker på, hun græder, og drikker tre store slurke vin. Manden sidder stadig i samme stilling, og fladskærmen viser en grøn plæne og nogle løbende mænd. Men Wendy har aldrig interesseret sig for fod-
bold og går i seng, hun har trods alt betalt for at kunne ligge udstrakt.

Hun er alt for vågen. Hele natten vender og drejer hun sig, sover på albuerne, strækker sig ud, fortæller sig selv, at søvn er nødvendig, indtil hun vågner på et gennem-svedt lagen og i den sikre overbevisning, at Gud er en kvinde.

Men det kan ikke være rigtigt. Det må være Guds sekretær, hun har mødt i den korte, forvirrende drøm, der begyndte i et fængsel. Hun skulle besøge en ung bekendt. Hun anede ikke, hvem han var, men til hendes overraskelse virkede omgivelserne behagelige. Den unge mand sad lænet op ad muren i en solstråle. Han stirrede ned i græsset, og hans højre hånd strøg hen over stråene, som om han ikke kunne bestemme sig til, om han ville kærtegne dem eller rive dem op.

Ved lyden af hendes skridt løftede han hovedet, og straks befandt de sig i et snapsegilde. De drak snapsen af store, lave glas og spiste rugbrød til. Hun var ikke tryg ved situationen, for hun mente, at den unge mands forbrydelse havde noget med alkohol at gøre. Men han virkede rolig og glad ved selskabet, og det tilkom ikke hende at forstyrre hans glæde.

Hun ville se på sit ur, for hun havde en fornemmelse af, at det var jul, og hun skulle videre for at besøge sin far. Uret var der ikke. Men ved synet af håndleddet og hånden forstod hun, at hun var alt for gammel til at have en far. Han måtte være død. Hun følte en slags lettelse og døde i samme øjeblik. Og det var som ventet ganske let.
I hvide, luftige lokaler mødte hun kvinden, der måtte være Guds ansatte. Faktisk lignede hun en lægesekretær med lange, smukke ben. Den hvide kittel sad tæt om kroppen, og hun bar briller med rødt stel og røde sko med stilethæle.

Wendy hørte kitlen knitre, da kvinden så gennem hendes øjne. Ikke som en optiker med fine instrumenter, men bare for at finde hendes sjæl.

Sjælen virkede ikke tilfredsstillende, og det gjorde den lille bygningsfejl heller ikke.

Det kunne umuligt være Wendys egen skyld, for de øjne havde hun været tilfreds med hele livet.

Kvinden trak på skulderen som for at skubbe problemerne fra sig og sagde, at der kunne være sket så meget, og i næste øjeblik sad Wendy i en kabine med hvidt forhæng og en stak magasiner på skødet.

Bladene var meget tunge og viste udelukkende fotografier af kvinder. Der var kvinder fra Somalia, Kina, Grønland og Indien. Der var hår, der faldt frit ud over skuldrene. Hår, der hang glinsende langt ned ad ryggen. Hår i stramme hestehaler og hår, der var flettet med silke og guldtråde. Og det lyse lette hår, bleget af solen. Nogle af kvinderne var nøgne. Andre var klædt i svundne eller kommende tiders kostumer. Nogle, men ikke mange, manglede en arm eller et ben. Måske skyldtes det en ulykke eller en fejl ved selve fabrikationen. Det var næsten umuligt at trække vejret for alle de blade, og gennem forhænget spurgte hun, om det var muligt at foretage kombinationer eller måske at lave sin helt egen model.
Det var det, svarede sekretæren venligt. Hun skulle bare give sig god tid.

De smukke, røde sko var det sidste, hun huskede af drømmen.

Wendy prøver at ryste drømmen af sig. Men morgenmad vil hun have. Derfor står hun op og løber hen ad lange gange og trappe op og trappe ned. Men hun møder ikke et menneske, og der er ingen klirren af kopper eller duft af kaffe.

Morgenmaden er væk, eller den har aldrig eksisteret. Hun går på café, og en kop kakao og en brownie, det kan hun leve længe på. Men havde de dog bare haft et stykke sandkage. Helst en tør, sød sandkage uden sukat og rosiner.

Luften står stille mellem husene. Ikke et blad bevæger sig. Solen skinner og skinner og skinner. Fuglenes struber er tørre, og Wendy går i hvidsnudede guldsko, der sikkert har tilhørt et barn, og hendes krop er dækket af valmuer. Hun kan mærke de tørre stilke og de slappe kronblade mod huden, og hun går, og hun går, fordi hun har pligt til at gå. Det er en pligt, hun har pålagt sig selv.

Omkring hende er der en pirken og en prikken og en sitren. Hun hører musik, togtider, bestillinger ved borde på cafeer og mondæne restauranter. Billetter til fly, teatre, elektroniske recepter på livsvigtig medicin, bestillinger af frisørtider og brudekjoler. Budskaberne flyver nøgne og hurtigere end fugle lige gennem Wendys hoved, og som-
me tider bliver hun så overvældet, at hun falder. Men hun betragter sine fald som noget naturligt. Det er bare som at tage en hovedpinepille, og hun har lyst til at falde lige nu. Men i stedet for hører hun en lille menuet. Det er signalet fra hendes telefon. Nogen vil hende noget.

Telefonen ligger i søen. Men dens kalden er i hendes hjerne, og hun krummer fingrene let, som om hun vil adlyde tonen og løfte den op mod sit øre.

Pludselig savner hun den. Den havde sit eget sprog. Den søde lokketone. Den kølige sms og den lette summen og vibrationen og lyset, der tændtes ved et tilfældigt tryk. Den kunne ligge i hendes taske og have krampe over ikke at blive hørt, og selv om natten kunne den tigge så bønligt om strøm.

Den lille lyserøde firkant kunne gøre hende rasende, forventningsfuld, nervøs, og den kunne give hende dårlig samvittighed i flere dage, hvis hun var kommet til at slette en ulæst besked. Men først og fremmest fik den hende til at føle sig hjælpeløs med alle sine beskeder, krav og nyttesløse billeder. Den forurenede luften, som den nu forurener vandet.
Søen kan ikke tilgive hende, og heller ikke fiskene. De har smalle hoveder og små hjerter. De hidsige blishøns kan hun ikke bede om tilgivelse og heller ikke svanerne. Men måske ænderne. Hun ved, der finder mange voldtægter sted blandt ænder, og alligevel udstråler de fredsommelighed og ro.

Måske er det virkelig manden, hendes chef, der har ringet til hende, og menuetten er steget op af vandet og har ramt hendes øre. Eller det er snarere melodien, der som så meget andet er blevet hængende i hendes hjerne. Måske er forbindelsen telepatisk og helt uafhængig af en telefon. Rent hypotetisk og i virkeligheden kunne hun vende tilbage og sige: „Telefonen er væk. Jeg smed den i en sø."

Han vil ikke spørge hvorfor. Det vil være ham ligegyldigt. For hun ved, hun er ligegyldig og kan erstattes af enhver. Måske af rengøringskonen, der hver fredag ser så forelsket på ham, inden hun spytter på sin løn og stikker den ned mellem sine bryster. Måske spytter hun også i håndklæderne og forstopper afløbene med vilje. Men det må være hans problem.

Alligevel fortryder hun drabet på telefonen. Hun kan
ikke mere ringe ham op og lytte til hans åndedrag og spørge, hvordan han har det.

Men selvfølgelig har han det godt. Han er lige så sund og rask som den dag, han kom ind i det lille kældergalleri, hvor hun færdedes mellem hvidmalede møbler, afrikanske skulpturer, spejle lavet i Thailand og fotorammer fra hendes bedsteforældres tid.

Hans råb rungede ind i baglokalet: „Helga, hvad er der sket?"

Hun gik ham i møde med lette, hurtige skridt og en fjerkost som alibi og våben. Hans hvide, velklippede hår og den lange, smalle kameluldsfrakke forekom hende aristokratisk, og han holdt et lille sammenrullet tæppe under armen.

„Hvad er der sket?" spurgte han igen.

„Mit firma har overtaget forretningen. Jeg ved ikke, hvad her har været før." Hun klappede en gazelle af mørkt træ på hovedet.

„Kan De sælge noget af det her?"

„Det sker." Hendes fingre lukkede sig om gazellens horn.

„Så kender jeg mange, der har brug for Dem."

Han tilbød hende en løn, der var langt højere end de sølle procenter, hun var vant til, og samme aften spiste de otte retter på en restaurant. For første gang smagte hun snegle. De virkede beskidte, og hun havde altid undgået den ret. Han sagde, de havde gået sig rene i salt og klaget hjerteskærende. Hun skød tallerkenen fra sig, og han fortalte hende, at han aldrig havde kendt galleriets tidligere
ejer. Det sammenrullede tæppe og hans råb var et alibi for at gå derind.

Han havde forelsket sig i hende bagfra. Det var, som om hun gik ti centimeter over fortovet, sagde han, og hun var rørt over, at han havde spillet komedie for hendes skyld. Senere yndede han at fortælle, at han havde fundet hende i et lille beskidt hul.

De spiste på flere restauranter, også på en med miche-linstjerne, mens manden fortalte om sin kone.

„Det var hende, der oplærte mig," sagde han. „Hun var en meget bedre handlende end jeg. En bedre køber og en bedre sælger." Og se, hvor smuk hun var.

Han viste Wendy et billede i sin telefon. Kasketskyggen og håret dækkede halvdelen af kvindens ansigt, og hun smilede et stift, sygeligt smil, inden hun igen forsvandt ind i telefonens mørke.

Wendy nikkede medfølende og sagde, at hun var en skønhed, og at det var sørgeligt, at hun var død.

„Hun er ikke død," sagde han. „Hun er gået."

Der opstod en pinlig tavshed, og Wendy blev siddende i tavsheden, da manden forlod bordet og vendte tilbage med en buket røde roser. Hun modtog dem, og han tilbød at vise hende sit hjem, der lå en halv times kørsel fra byen. Hun smilede bekymret.

Huset lå på en uplejet græsplæne lige op til en skov. Der lugtede af fugt og løg, og ved indgangen stod en brudekaret. Men brudeparret var gået hver til sit. Kusken sad måske på en bænk og planlagde at blive rig, og hestene græssede i skoven.
„Det er min reklame, så ved folk, hvor de kan finde mig." Han rakte hende et visitkort med en lille tegning af kareten.

Hun støttede sig til de stive roser, der var over en meter lange, og de gik ind.

De gik gennem store rum, hvor tunge skabe stod mellem polstrede møbler. I soveværelset var den ene halvdel af ægtesengen uredt, og den anden halvdel var dækket af et rosa silketæppe. På toiletbordet flød kamme og børster med sølvskaft, små krukker og facetslebne flakoner. Hun vendte sig hurtigt om, og de gik tilbage til køkkenet.

Han tog en pakke luksussmørrebrød ud af køleskabet og skænkede rødvin.

„Hvordan kommer jeg væk?" Hun tænkte pludselig højt.

„Aftalte vi ikke en måned på prøve?"

„Der skal vel købes ind?"

„Jeg får varerne bragt, og der kommer en kone og vasker gulvene en gang om ugen."

„Skal der tørres støv af?"

„Møblerne skal forhåbentlig ikke samle støv."

Endnu en gang forklarede han hende, at han handlede. Hun skulle bare passe forretningen, mens han var væk. Præcis det samme, som hun havde gjort i det lille hul, hvor han havde fundet hende.

Der stod priser på alt, også på de stole, de sad på, og på glassene og tallerkenerne. Der var ingen grund til bekymring, hun skulle hverken føre regnskaber eller køre bil.
„Hvad synes du om det?"

„Synes?" svarede hun. „Jeg ved aldrig rigtig, hvad jeg skal synes. Hvad synes du forresten om mig?"

„Lige nu ryster du en lille smule. Du vibrerer som en fugl, lige inden den flyver. Du bøjer fingrene på højre hånd, som om du vil sige goddag til en person, der ikke er her. Du ser ofte på dine negle."

Hun vidste, han havde ret. Neglene knækkede let, og som barn havde hun bidt i dem. Hun så demonstrativt op, mens hun skar i det hårdkogte æg med rejer. Hun plejede ikke at spise mayonnaise. Men vinen fik det til at glide ned, og hun var allerede beruset.

„Det hele kommer af sig selv," sagde han.

Hun smøg skoen af og lagde sin højre fod på hans lår.

„Du skal varme mine fødder."

Et øjeblik holdt han foden mellem sine hænder.

„Jeg har aldrig mødt et menneske med så kolde fødder," sagde han, og de aftalte, at hun kunne flytte ind med sit møblement næste dag.

Han grinede ad hendes boligindretning. Hun havde lagt et tykt vinrødt velourtæppe over sengen, og tre vinrøde puder fik den til at ligne en sofa.

„Nå," sagde han. „Der ligger du som et lille smykke."

Han så hovedrystende på det lille råglasbord og de to kurvestole og hendes to blomstrede klædeposer.

„Det er jo til et barneværelse," sagde han. „Den ene stol passer til en gammel mand, og den anden til et barn. Men vil du ikke have et skab?"
Hun havde set alle hans store, mørke skabe, men brød sig ikke om dem. Hun afslog.

„Det bliver det bedste job, du nogensinde har haft," sagde han, og hun måtte give ham ret.

Pludselig var det en fordel, at hun ikke havde den mindste smule ordenssans. Hun havde altid anbragt stole, tekopper og sko der, hvor der tilfældigvis var plads, og faktisk mindede lageret om hendes barndoms legetøjsrige-

En vase kunne stå på en kuffert, og kufferten kunne læne sig op ad en udstoppet zebra, der græssede på en silkebetrukken sofa. Smukke krystalglas kunne ligge i en suppeterrin, og et papegøjebur kunne stå i en lænestol, og hun bevægede sig så let i denne uorden som en fugl, der hopper fra gren til gren uden at ane det mindste om træets opvækst.

Hun vænnede sig til, at hoveddøren hver dag stod åben fra klokken 11 til 18, og at manden det meste af tiden var væk. En edderkop fandt vej ind i en af hendes klædeposer og spandt på hendes sommerkjoler. En snegl boede i lang tid under en vitrine og afsatte dagligt sine sølvspor hen over bukharatæppet. Hun affandt sig med det.

Men hun brød sig ikke om de fem standure, der stod op ad en væg som fem veninder. Dagen igennem tiskede og tikkede de, og hver time brød de ud i larmende slag, sikkert bare for at irritere hende. Selv om natten hørte hun dem. Det var, som om de lo ad hende, selv om hun prøvede at sove med ørepropper eller stoppede pegefingrene dybt ind i ørerne. En dag satte hun dem i stå.
Hun kunne heller ikke forlige sig med de store, mørke skabe, som han måtte have folk til at slæbe ind for sig.

„Hvorfor køber du dem?" spurgte hun. „Der er ingen, der vil have dem."

„Med alt det skravl og de småting, folk køber, bliver store skabe simpelthen et must."

Wendy rystede på hovedet, men lærte at kende forskel på rokoko og barok. Hun kunne stryge kælent hen over en stoleryg, og når hun fremviste et chatol eller en samling krystalglas, følte hun samme sikkerhed som dengang, hun på små skinnende skøjter fløj gennem sit rige af nuttede dyr, biler og sne.

Manden var tydeligt stolt - ikke af hende, men af sig selv. Han havde valgt rigtigt. Han var en kender.

Somme tider gav kunderne, der som regel var andre handlende, hende blomster, chokolade eller frugt fra deres haver. Hun tog det hurtigt ind på sit værelse eller forærede det væk til nabokonen, for manden brød sig ikke om det.

„Du skal ikke stole for meget på ham. Hans far var medlem af edderkoppebanden," kunne han sige. Eller: „Han kunne nemt få et eller andet op under neglene."

Men Wendy knyttede sig lige så lidt til kunderne som til det musselmalede spisestel, de plejede at dække op med. En dag blev det afløst af et lille barnestel med legesyge killinger, og få dage efter spiste de af et meget smukt stel med guldkanter og en lille guldrose midt på tallerkenen. Da Wendy satte fire tallerkener i opvaskemaskinen, gik guldet af. Men det betød ikke noget, for stellet var til
24 personer, og dagen efter var det solgt sammen med alle krystalglassene og bordet, og de sad på køkkenbordet og drak årgangsvin af keramikkrus.

„Det var dig, der solgte alle glassene," sagde han og bad hende lægge hånden ind i klipsemaskinen.

Hun gjorde det, og han lagde sin hånd på apparatet.

Hun så op på ham og smilede og blev ved med at smile med metallets kulde mod sin hånd, indtil han slap med et næsten skuffet udtryk.

„Du vidste, jeg ikke ville gøre det."

„Selvfølgelig."

En aften strøg han en tændstik og holdt den lille flamme ganske tæt ved hendes arm. Ikke så meget, at han brændte hende. Men hun var bange for at komme til at lugte af sveden and og sparkede ham hårdt.

Dagen efter spurgte han, om hun ville være hans elskerinde.

„Nej," sagde hun. „Jeg er her jo hver dag. Det bliver bare kedeligt."

„Måske har du ret. Det var bare et forslag."

Grunden til hendes nej var måske også, at det var sommer, og T-shirt og bermudashorts fik ham til at virke meget lidt aristokratisk. Hun havde endda set ham med sokker i sandalerne. Og i den slags sager var hun sippet. Hun var æstet, og hun værdsatte, at han en gang om måneden kørte hende til frisør. Den dag spiste de ude, og han så på hendes hår som på en sofa.

Ellers havde de kun få referencepunkter, og deres fælles rejser var mislykkede. Byer gjorde ham rastløs, og han
ærgrede sig over, at han ikke kunne købe de møbler, der var udstillet på museerne. „Alt det har været til salg engang," sagde han vrantent, mens hun købte blomstrede sommerkjoler.

Wellnessophold, syntes han, var direkte pinlige. Både afklædtheden, massagen og de tunge badekåber fyldte ham med skam, og da hun spiste en håndfuld nødder på et marked og lå syg i tre dage, tog de hjem før tid. Han ventede også en kunde.

„Hvornår holder du op?" spurgte hun.

„Holder op?"

„Med at slide, med at slæbe på tunge ting, med at arbejde."

„Det er ikke et arbejde. Det er en livsform," sagde han kort.

Alligevel var de lykkelige, eller i det mindste tilfredse ca. 80 procent af tiden. Hun prøver at regne på tiden og får den til ca. 11 år. Når de faldt i søvn foran fjernsynet og vågnede fortumlede uden anelse om, hvad de havde set, må de have været ganske almindeligt lykkelige. Efter en god handel fyldte de hele huset med en euforisk lykke og kunne finde på at spise middag i brudekareten. Og særlig lykkelige var de, når de spillede kort.

Wendy var så elendig til kortspil, at manden opfandt et særlig primitivt spil specielt egnet til hende.

„Hvem dør først?" kaldte de det, og det var som regel hende, der tabte.

„Døden kommer med blomster," sagde hun. „De må gerne være blå."
Ingen kunne have det så morsomt som de to.

Hun kunne sagtens vende tilbage.

Måske vil han sige: „Jeg har savnet dig." Og så vil hun blive hængende, og alt vil fortsætte, som det plejer.

Eller han vil sige: „Du har været ovre på den anden side at vende. Hvordan var der dér?"

Og hun vil ikke ane, hvad hun skal svare. Det er en hemmelighed, hun vil holde for sig selv.

Spæde stemmer synger i Wendys ører. Hun sidder på en legeplads og aner ikke, hvordan hun er kommet derhen. Børnene leger. De bliver vejledt af en yngre kvinde, der fortæller dem, at de er kyllinger, der er bange for ræven, der hvæsser sine knive. Alligevel nærmer de sig forsigtigt rævens hule, og pludselig er de alle sammen på flugt med ræven efter sig. De mindste skriger ynkeligt af angst for at blive fanget. Wendy lukker øjnene og åbner dem først, da der er helt stille.

Det støvregner, og hun sidder ved siden af sin smukke ven. Den bløde regn får hans ansigt til at skinne, og igen byder han hende af en stor plade mørk chokolade.

„Der er appelsinkrokant i, frue. Det gør den friskere." Han brækker flere riller af og rækker hende dem, stadig med sølvpapiret om.

Hun har aldrig hørt om appelsinkrokant. Men nogle bittesmå splinter gør chokoladen til noget særligt, og han byder hende igen.

„Det går jo ikke, jeg spiser hele din frokost."
„Frokost. Hvad ved fruen om det?" Han rejser sig og går.

Det regner stadig, og alle de overstadige børn er væk. Der er ikke andet for end at hæve sig ti centimeter over jorden og se at finde sit hotel.

Hele vejen balancerer hun uden et eneste fald. Hun kommer endda til at gå for langt. Men det er hun så vant til, og hun finder sit værelse med den uredte seng og stiller den marokkanske salat og hvidvinen i vindueskarmen.

Der er stadig folk på gaden. Unge mænd med kasketter og hvalpet gang. En kvinde i lyserød frakke knuger en bylt ind mod sit bryst, og det er ikke til at se, om det er vasketøj eller en baby.

Et ungt par klynger sig til hinanden. Men pludselig river pigen sig løs og slår drengen hårdt på næsen og på kinden. Han breder armene ud og prøver sikkert at argumentere, lige til han hulkende sætter sig på en trappesten. Han bløder. Pigen går, og Wendy tømmer sit glas og går i seng.

Wendy, du bør nyde at ligge udstrakt. Stræk dig, og sov. Lad søvnen komme fra dine fødder. Sig til dig selv, at dine fødder har det godt. De er forresten helt rene. Slap af, og føl, at der er plads til indvoldene i din mave. Træk vejret roligt og slap af. Tab bare kæben. Der er ingen, der ser det. Og det gør ikke noget, du snorker.

Men dynen er og bliver ligegyldig, og mørket er ikke rigtigt tæt. Klokken to står hun op og prøver at trække gardinerne helt til. Først tror hun, at hun har brændt sig
på radiatoren. Men den er kold. Hun har stukket hånden ind i en kaktus. Hun ved ikke, om det er en ondskabsfuldhed eller en luksus at have en kaktus i vindueskarmen på et hotel. Hun drikker en sjat vin og sutter på sine fingre.

Wendy, din hånd gør ondt. Men du er privilegeret. Du har en seng og et badeværelse. Tænk på kvinden på baneskråningen og manden, der sover foran fitnesscentret. Du er ikke noget godt menneske. Du gør hverken frivilligt arbejde eller støtter velgørende organisationer. Du ligger bare søvnløs. Og som prinsessen på ærten klager du over, at dynen er for tynd, og at der er huller i madrassen. Du har betalt for at sove. Så sov.

Klokken fem om morgenen overgiver hun sig til en rastløs søvn og vågner gennemsvedt på et krøllet lagen, og håndklæderne er stadig våde.

Hun må have ligget i den seng så længe, som var hun ramt af fåresyge, røde hunde eller influenza. Og ingen har strøget hende over håret eller panden. Ingen har jaget et koldt termometer op i hende. Ingen har forstået hendes situation. Ikke engang receptionisten. Og der er ingen morgenmad på sengen. Hun må hjem.

Hun ved, at det er halsløs gerning, da hun sniger sig op ad køkkentrappen. Nogen er ved at bygge en reol lige uden for deres dør. På den øverste hylde står der konserves, og på den nederste bøger. Der ligger materialer til at bygge videre, og hun vælter et eller andet, da hun kanter sig forbi.

Det er med hjertet i halsen, at hun åbner døren og på tåspidserne lister gennem korridoren.
„Endelig," hvisker hun og putter sig ind til ulven.

„Nå. Endelig," vrisser den sarkastisk.

Hun tænker på den liter rødvin, hun glemte, og borer sig dybere ned i pelsen. Og heldigvis er her ingen.
Wendy vågner med kradsemærker på halsen og munden fuld af hår, og der er ingen. Men der havde været nogen, for hendes omgivelser havde ændret sig.

Værelset var virkelig blevet et pulterkammer. På gulvet stod tre lyseblå plastikbaljer og et opvaskestativ, en støvsuger, et par udslidte gryder, et par grønne røjsere og tre urtepotter og en halv pose plantejord, en fluesmækker og to vækkeure, der heldigvis var gået i stå. Hendes udgang var ikke blokeret, og hun listede ud og tog stuen i øjesyn.

På det blanke, lyse gulv stod lette, lyse møbler og en mørkegrøn sofa. Betrækket var velour, og hun rørte forsigtigt ved det. Sengen i soveværelset var en enkeltseng.

Alt det var sket, mens hun var på hotellet. Det var sket helt som beregnet, og alligevel var det uvirkeligt. Kun i køkkenvasken fandt hun tegn på liv. Tre cigaretskod og et halvspist æble. Hun betragtede æblet længe for at finde ud af, hvornår indflytningen havde fundet sted.

Men kun én ting er sikker. Fra nu af er hendes liv fuldstændig underlagt ejerens gøren og laden. Endnu kender hun ikke personen. Hun står og ser ind i en fremmed stue. Hun rører ved en fremmed stol, en vase, et bord. Hendes egen frækhed gør hende bange. Hvis hun bliver grebet i at
stå med en fingerspids på bordpladen eller i at stirre på et æbleskrog. Wendy trænger virkelig til disciplin. Men hun er sårbar og fej og flygter til den nærmeste badeanstalt.

Desværre kan hun ikke gå i sauna, for varmen og fugten vil få hendes hjerte og hendes små usynlige vinger til at klappe sammen. Men bruseren elsker hun, og især de store kar, hvor hun besvimer eller falder i søvn og vågner med vandets klukken i ørerne. Hvis hun bare kunne overnatte på en badeanstalt, ville alt være perfekt. Hun har tænkt over det før. Men hun er stadig afhængig af skunken, af ejerens livsform, af sine små selvudslettende fødder og af ulvens stride pels.

Hun knuger sine nøgler i hånden og kysser dem flere gange om dagen, mens hun indordner sig ejerens, revisor Asger Petersens, meget regelmæssige og måske kedsommelige liv.

Alle hverdage tager han hjemmefra klokken 8.30 og kommer hjem klokken 18. Hele dagen er hendes egen, og hun har hele lejligheden til disposition. Heldigvis har han for vane at gå en aftentur på ca. 30 minutter, og i den tid kan hun benytte toilettet. Kun en eneste gang var det nær gået galt. Cisternen løb stadig, da han kom tilbage, og hele aftenen var han jævnligt ude at se til den som til et febersygt barn.

Det egentlige problem er weekenderne og kvinden. Foreløbig har Wendy tre gange måttet flyve ned ad køkkentrappen og gå gade op og gade ned og vende tilbage til revisorens vinduer for at kontrollere, hvornår lyset bliver slukket, og hvornår der måske er fri bane til at snige
sig ind i skunken. To gange har hun måttet indlogere sig på et hotel, og hoteller tærer både på hendes nerver og hendes økonomi. Måske kan hun lære at sove i en park, lænet op ad et træ, i det mindste om sommeren og kun under uforudsete omstændigheder.

Men som regel forudser Wendy alle uregelmæssigheder. Hun har en sjette sans, og hun lytter samvittighedsfuldt og nysgerrigt til hans telefonsamtaler. Hun er spion i hans hjem, og hun lever af ham.

Han køber rugbrød og toast i store pakker og lægger ikke mærke til, at hun tager et par skiver. Han tæller ikke æggene, lægger ikke mærke til svindet i smørret eller de små pakker med afskåret pålæg. Og han ser ikke, at hun somme tider fisker lidt kasseret frugt op af skraldebøtten. Faktisk undrer det hende, at der i en enlig mands husholdning er mad nok til endnu en person. Alle enlige kunne måske blive tvunget til at huse et andet menneske. Wendy gyser ved tanken, og hun gyser endnu mere, når hun forestiller sig, at kvinden måske en dag vil flytte ind. De er en slags kærester, men kun halvhjertede kærester. Og den kvinde er slet ikke god nok til ham. Det ved hun, for hun hører dem diskutere.

De sidder halvhjertet i den kønne, grønne sofa, og efter lydene at dømme drikker de vin og spiser nødder.

„Kunne du ikke sy et par knapper i for mig?" spørger han ligesom henkastet.

„Hvorfor det?"

„Fordi de er ved at falde af."
„Kan du ikke gøre det selv?" siger hun mopset.

„Jeg er ikke god til det. Der danner sig en stjerne, eller snarere en slags blæksprutte, på vrangen."

„Du må vel have haft håndarbejde i skolen."

„Jeg sværger. Jeg har aldrig lært at sy knapper i, og hvis de falder af, kan jeg lige så godt smide frakken ud."

„Så smid den ud."

„Det er en dyr frakke. Den er af kalveskind."

„Det er svært at sy i skind. Og du har vel ikke engang et fingerbøl. Talte vi ikke også om at gå i biografen?"

„Hvad var det, du ville se?"

„Det finder vi ud af."

Wendy hører døren smække og kan næsten ikke vente. Nål og tråd ligger fremme på bordet, og hvis der er noget, hun kan, så er det at sy. Engang broderede hun monogram på alle sine lommetørklæder. Alle hendes nys og tårer var signerede. Men alligevel blev de væk.

Hun tråder nålen og lægger den tunge frakke over sine knæ. Og de knapper hænger virkelig og dingler i en løs tråd. Hvis de ikke falder af første gang, han tager frakken på, vil de gøre det den næste, og så skal han have frakken repareret hos en skrædder.

Det er kun rimeligt, at hun yder en smule til gengæld for sit ophold. Han beskyttede hende den dag, kvinden jog sine frække røde negle ind i skunken. Uden at vide det forsvarede han hendes territorium.

Nålen prikker og stikker i Wendys fingerspidser, der ikke helt er kommet sig efter mødet med kaktussen, og hun lægger frakken op i vindueskarmen og bruger hele
karmen som fingerbøl. Det vil kunne ses i malingen, og det er dristigt, næsten dumt, hvis genboen får øje på hende. Men knapperne sidder, som de skal, og hun hænger frakken på plads.

Som belønning tager hun en lille håndfuld saltnødder og drikker lidt rødvin af hans glas. Det glas med læbestift på randen ville hun ikke drømme om at røre.

Hun hører ham komme alene hjem og drikke resten af vinen.

Han må have råd til det, revisoren. For nu har han lagt champagne på køl. Wendy stryger hånden hen over den iskolde buede flaske, inden hun spiser tre jordbær fra bakken og drikker et lille glas af hans hverdagssherry til 40 kroner.

Hun har stadig ondt i højre langfinger og holder den længe under den kolde hane, inden hun kryber ind i sin hule og ligesom ham venter på kvinden.

Hun hører dørtelefonen og konstaterer, at kvinden er temmelig længe om at komme op ad trappen. Hun hører opstemtheden i hans stemme og kan næsten mærke, at de omfavner hinanden, og hun hører kvindens forbavsede udbrud, da champagneproppen springer og ruller hen over gulvet.

„Tak," siger han.

„For hvad?"

„Du gjorde det jo alligevel. Du syede knapperne i."

„Gjorde jeg?"
„De sidder perfekt. Hvis du ikke havde gjort det, havde jeg været nødt til at kassere frakken."

„Det har du vel råd til."

„Det er min yndlingsfrakke."

„Jamen, jeg har ikke rørt den."

„Sæt dig nu ned."

Åbenbart drikker de et par slurke. Og Wendy kunne næsten græde af tørst. Men så hører hun ham hente frakken.

„Se selv. Det kan ikke være andre end dig."

„Jamen, det er det ikke."

De sidder lidt i tavshed. Ingen af dem er glade. Men pludselig udbryder kvinden: „Du har gjort det selv."

„Umuligt. Det kan jeg jo ikke."

„Du har gjort det i søvne. Søvngængere kan alt."

„Jeg tror ikke, jeg syr i søvne."

„Nej, søvngængere husker ikke, hvad de har gjort. Nogle voldtager deres partner uden at huske det mindste næste dag. Andre tømmer køleskabet og vågner med hovedpuden smurt ind i leverpostej og kattemad. En søvngænger kan spadsere hen over en tagryg uden at miste balancen. Man må ikke råbe ad vedkommende. Man skal bare lægge en våd gulvklud foran hans fødder."

„En våd gulvklud på en tagryg?"

Åbenbart har kvinden ikke flere ideer. De sidder usikre og nipper til vinen, som om de lige er faldet fra en tagryg ned i den grønne sofa. Wendy kan næsten se dem for sig, skønt hun ikke aner, hvordan de ser ud.
„Jeg går," siger kvinden. Hun rejser sig, og hendes skridt, der i forvejen er umusikalske, lyder som en stampen fra et trodsigt barn.

„Lige nu?"

„Jeg har en aftale."

„Jeg kan følge dig på vej."

„Nej. Jeg kan godt sige dig, jeg bryder mig ikke om at være til grin."

Hun er allerede på vej ned ad trappen. Han sukker og hænger frakken på plads, inden han går tilbage til stuen og sikkert tømmer flasken.

Wendy kunne komme ud af sin hule og gå ind til ham nu. Men hun er i ble og ligner hverken Venus eller det unge springende væsen uden på pakken - midjeslank og sikkert med en ketsjer i hånden.

Og han ved ikke, at hun hver dag tørrer støvet af hans vindueskarme og møbler og af hans sko. At hun friserer hans hårbørste. At hun beruser sig i hans dyre parfume og kilder sig selv med hans barberkost. Hun har endda studeret tandmærkerne i et stykke rugbrød og et æbleskrog for at kunne danne sig et billede af hans mund.

Hun håber, at han vil levne lidt jordbær og bare en slurk eller to på flaskens bund. Men hun ved, at det er et alt for grådigt ønske, og hun ved, at hun vil ligge søvnløs, for hun har altid været en dårlig sover og en god drømmer.

Engang drømte hun, at hun gik over indlandsisen sammen med en sort pony. Det tog tre nætter. Hun vil gerne møde den pony igen. Men den kommer ikke. Måske skyldes det pladsmangel, eller det kan være ulven.
Det er en kølig, regnfuld sommer, og Wendy bilder sig ind, at hun kan høre revisor Asger Petersen lukke knapperne i sin frakke.

Når døren er smækket efter ham, spiser hun af hans brød, hans syltetøj og hans ost. Hun stjæler af hans pulverkaffe. Vandet i elkedlen er stadig varmt, og hun har sin egen kop.

Hun leger med hans barberkost. Den har skaft af mose-eg med små lysende sølvstjerner, og hårene stammer sikkert fra en grævling. Han må være rig.

Hun åbner hans skuffer og ser længe på skjorterne, der ligger i fine stabler. Hun ved, han får vasket ude, og hun kæler for hans uldne sweatre og trøjer af lambswool og kashmir. Han har tørklæder af uld og silke, men han har åbenbart ikke et billede af sig selv, kun det i passet, der er 11 år gammelt. Højde 181, hårfarve grå og øjenfarve grå. Det siger ingenting.

Hun ser længe i spejlene, både det i korridoren og det på badeværelset. Hun håber at finde hans ansigt i et spejl eller i det mindste hans skygge, men hun ser kun sig selv. Hun leder efter hans fingeraftryk i sæben og respekterer, at han hænger toiletrullen omvendt på stativet.

Hver dag renser hun hans hårbørste for tabte hår og lidt skæl, og når han har klippet negle og skødesløst ladet de små hvide splinter ligge på skrivebordet, lægger hun dem i et stjerneformet mønster, inden hun smider dem i skraldespanden.

Til gengæld drister hun sig til at have skunken åben for at høre nyhederne og vejrmeldingen sammen med ham.
Det sker også, at han hører musik. Mest Chopin, men somme tider opera, især „Tristan og Isolde". Men altid kun anden akt. Og Wendy ligger i skunken og svæver.

Hun kan svæve en hel nat, og når hun har hørt ham tage af sted om morgenen, smyger hun sig ind i hans tykke badekåbe og lægger sig på hans uredte seng, og hun kan ligefrem mærke sin krop smelte.

Hvis det var rigtigt, burde hun selvfølgelig rede sengen og lufte ud. Nu må hun nøjes med at rode lidt i snavsetøjskurven med boxershorts og sokker for at fylde sig helt med ham, inden hun tørrer støvet af hans sko. Hun kan have begge hænder i en sko, og bagefter lægger hun sine varme håndflader mod kinderne for at komme til at rødme.

Wendy er forelsket, håbløst forelsket. Hun ved, det er en sygdom, og at hun burde være forskånet på grund af skrøbelighed og alder. Men hun er ramt, og det eneste, der hjælper, er at synge for hans slips.

Aldrig før har hun set så smukke slips. De er alle sammen af silke og hænger på et særligt stativ under et lille spejl på indersiden af klædeskabsdøren.

Allerede når hun åbner døren, sukker hun af forventning. Hun synes, det er nogle meget erotiske og skamløse suk og har lyst til at omfavne sig selv. I stedet for rømmer hun sig for at rense stemmen, mens hun nyder de mange strålende farver.

Hun har ikke en tone i livet. Men derfor kan hun godt synge for revisor Asger Petersens slips. Hun prøver først med „Nattens Dronning" og derefter Marchalindens me-
lankolske arie fra „Rosenkavaleren", og hun tager også lidt Giro 413. Det kan slipsene godt lide. De stråler, og de blinker, og hun spiser et stykke rugbrød med honning og drikker endnu en kop kaffe, inden hun går ud.

„De stråler, frue," siger hendes smukke ven.

„Det er solen."

„Så godt er vejret ikke. Det er Dem, der stråler." Og hun ved, at forelskelsen klæder hende.

Lidt efter møder hun en kvinde, der er ude at lufte sin papegøje. Den sidder i et tungt bur, næsten dækket af et hvidt klæde.

„Hvor du ser godt ud," siger kvinden. „Og det er en yndig kjole, du har på."

„Tusind tak." Wendy stråler virkelig af glæde.

Kvinden trækker klædet af buret, så hun rigtig kan se fuglen. Den er så grøn, at den næsten er selvlysende, og dens runde øjne skinner. Wendy beundrer den længe, men tør ikke stikke en finger ind til den.

Pludselig rammer en solstråle fuglens ryg. En ambulance tuder. Papegøjen breder vingerne ud. Kvinden smiler og hanker op i sit bur. Wendy går videre og ved, at det vil blive en strålende, grøn dag. Hun vil købe en grøn salat og en slush ice.
Den unge halvhjertede kvinde kalder revisoren for Basse og kære og min egen. Heldigvis siger hun ikke „min elskede." Men det sker, at hun henter ham fra kontoret, og somme tider køber de ind sammen.

Wendy hører dem komme. Hun hører dem lægge overtøjet, og kvinden går ud i køkkenet og rumsterer.

„Den skal have 30 minutter," næsten råber hun. „Hvordan tænder man din ovn?"

„Jeg har aldrig brugt den. Brugsanvisningen ligger i skuffen."

Kvinden udstøder et højt overbærende suk, og lidt efter vejrer Wendy lugten af stegt kød, mens de to dækker bord.

Han trækker vin op, og måske er det kvinden, der skærer i kødet og lægger en skive over på hans tallerken.

Nu sidder de med rødvin i glassene og det varme kød mellem tænderne. Wendy tygger tyggegummi, energisk og fortabt.

„Ved du, hvad der skete i lørdags?" Det er, som om kvinden må tage tilløb, og stemmen er lysere, end den plejer at være.

„Kjeld holdt i sin bil uden for forretningen. Det reg-
nede, og det var så sødt af ham. Vi kørte hjem til ham, og lige da vi var kommet ind i opgangen, lagde han en nøgle i hånden på mig. 'Den er til dig,' sagde han. 'Så kan du lukke dig ind og være her, lige når det passer dig.'

Han havde købt sushi og californisk hvidvin. Og bagefter gik vi i byen. Vi gik fra bar til bar og blev stangstive. Og om morgenen gik vi ned til pølsevognen, og han købte en hotdog og en kakaomælk til mig, og så var jeg klar til at gå til mine forældres sølvbryllup."

„Hvem er Kjeld?" Egentlig lyder han ikke særlig interesseret, snarere noget henkastet.

„Ham har jeg fortalt dig om."

„Det husker jeg ikke."

Der er så stille, at Wendy kan høre knive og gafler skrabe mod porcelæn, mens hun prøver at regne ud, hvor gammel kvinden kan være. Måske omkring de halvtreds. Men stemmen lyder ung og springende og på grænsen til hysteri.

„Det er også bare noget, jeg siger."

„Kunne du så ikke sige noget mere interessant."

„Men du siger jo aldrig noget. Du har aldrig fortalt mig om din barndom eller dit arbejde."

„Det tror jeg heller ikke vil interessere dig. Lad os hellere tale om noget praktisk."

Nu tænker hun sig virkelig om meget længe, inden hun tager mod til sig.

„Ved du, at der findes slagterpakker?" siger hun.

„Næ."

„Det er pakker med mad for to til en hel måned. Det
bliver langt billigere end at spise ude. Og vi kunne lave mad sammen hver dag."

„Det bliver alt for besværligt. Og vi har en udmærket kantine."

„Det er lette retter. En lille weekendsteg. Pølser, medister, færdige supper, frikadeller, lasagne og svinekam stegt som vildt."

„Jeg ved ikke rigtigt."

„Du har en stor fryser stående til ingen nytte."

„Hvor ved du det fra?"

„Jeg så ind i den. Der stod kun en bakke isterninger."

Han bryder sig sikkert ikke om, at hun har set ind i hans fryser. Men de skændes ikke. De arbejder hårdnakket med knive og gafler, indtil han foreslår, at de går en aftentur. Hun protesterer lidt på grund af opvasken. Der er en husmoderlig sødme i hendes stemme, og hun lader ham få sin vilje.

„Du kan lige så godt indrømme det," siger hun på vej ud ad døren. „Du laver aldrig varm mad til dig selv, og jeg har allerede bestilt en prøvepakke. Det skulle have været en overraskelse."

Så snart de er gået, smyger Wendy sig ud ad sin hule og hen til kødet. Hun skærer en ganske tynd skive af farsbrødet. Det smager himmelsk. Der er sorte oliven i, og hun tager et stykke med ind.

Ud på natten vågner hun ved, at han kommer hjem alene, og sammen hører de „Tristan og Isolde", og klokken bliver tre, inden han børster tænder.

Så snart han har lagt sig, bliver hans åndedrag tungt
og trygt. Hun vil ikke kalde det en snorken. Det er snarere vindens susen i smukke træer eller en slags musik. Og hun kan ikke vente længere. Hun må se det menneske, der frembringer så pågående og intime toner, at de kunne komme fra jordens indre.

Tiden med den sorte plastik har lært hende at færdes i mørke lige så sikkert som ved højlys dag, og døren til soveværelset står en smule på klem. Den glider let på sine hængsler, og hun undgår at snuble i underbukser og sko Hun bøjer sig ind over sengen og aner konturen af et hoved og en krop pakket ind i en dyne, og hun udstøder et lille suk over, at hun ikke kan se gennem mørket.

I det samme vender han sig om og støder en albue ind i hendes hofte. Hun lader sig glide baglæns ud ad døren uden at lave den mindste lyd.

Lidt efter hører hun revisoren græde som et barn, der bliver straffet uden at vide hvorfor.

Hun bider sig selv hårdt i hånden.

Som var de et elskende par, har de begge fået for lidt søvn, og måske er revisoren ved at komme for sent. Wendy hører ham gå frem og tilbage i køkkenet, som om den uskyldige ostemad og kaffen irriterer ham, og hun hører ham bande ved tandbørstningen. Måske har han fået paradentose, måske er det en løs tand. I hvert fald er han ikke helt sig selv, og da han endelig er kommet ud ad døren, trækker hun vejret lettet.

Aftrykket af hendes egne tænder strækker sig fra højre
pegefingerkno og helt ned til tommelfingeren, og hun har kradsemærker på halsen.

„Kan du lade være med det," siger hun til ulven, inden hun vasker sig i iskoldt vand og hører dørtelefonen ringe.

Hun kryber i skjul og ligger musestille. Telefonen ringer endnu et par gange, og pludselig lyder der trin og et bump ude fra trappen. Der bliver banket på døren, påståeligt og brutalt, og hun når lige at få fat i tapen og kniven, inden hun hører tunge trin ned ad trappen.

Så snart hun har hørt gadedøren smække, åbner hun døren på klem, og der står den, „overraskelsen": kød til en måneds forbrug, en kasse svøbt i brunt papir med tape og mærkater. Det er et ildevarslende syn, der jager hende ned ad køkkentrappen uden morgenmad.

Hun er sukkerkold. Det er et ord, hun aldrig før har brugt. Men pludselig dukker det op, og det må være det, der passer til hendes tilstand, for hun har kvalme, og hun ryster. Hun kunne spise en tebirkes og et stort stykke cheesecake og lidt citrontærte og en linse, og hun skal have varm kakao med flødeskum, mindst to kopper, måske tre.

Hun går ind det første, det bedste sted og får en croissant i stedet for en tebirkes, cappuccino med ekstra kakaodrys på mælkeskummet og to brownies. Det er et venligt og meget samarbejdsvilligt sted, og hun bestiller et stykke æbletærte, skønt den unge pige virker lidt forbavset.

Men Wendy er også forbavset, eller snarere overrumplet af situationen. Alt det kød vil ændre både hendes og revisor Asger Petersens liv. Der vil ikke bare være en
skive farsbrød i ny og næ. I dag vil han sikkert komme tidligt hjem for at slæbe kødet ind i køkkenet og lægge det i fryseren, og kvinden vil troppe op for at hjælpe. Hun vil smøge ærmerne op og trænge sig på og iføre sig et medbragt forklæde, sikkert et sødt lille ét med flæser. Hun vil undervise ham i madlavning. Hver aften vil de spise sammen, og en nat vil hun lægge sig i hans seng. Og han vil investere i en dobbeltseng på 80 kilo, for det vil være mere bekvemt for dem begge, men ikke for Wendy.

„Jeg elsker ham," hvisker hun med munden fuld af æblemos.

„Mangler du noget?" spørger den unge pige.

Wendy nøjes med at ryste på hovedet og viske krummer af mundvigene.

„Du var ellers godt nok sulten," siger pigen med et blik på Wendys håndryg med det hvide aftryk af et regelmæssigt tandsæt.

Men det, hun mangler, kan ikke købes for penge. Hun savner hans 37 par sokker og hans handsker af vildsvin og hjort. Hun beundrer hans kvalitetssans og hans forfængelighed og hans paraplyer. Somme tider står hun midt i stuen og slår dem op, og hun danser med sin yndlingspa-raply, den blå med smukke billeder af mænd og kvinder i regnvejr.

Men lige nu er hun sørgmodig og køber pebermyntepastiller.

Med tungen og ganen svidende af pebermynte venter Wendy på sin elskede og hører revisoren lukke sig ind.
Han stønner af anstrengelse, da han løfter kødbjerget ind over dørtrinet og skubber og sparker det ud i køkkenet. Han flår emballagen af og smider de frosne kødpakker ind i fryseren.

Og så kommer kvinden.

„Jeg er næsten færdig," siger han.

„Nej, nej. Det er jo ikke til at finde ud af på den måde. Det hele skal sorteres, og der skal stå højt og tydeligt på hver pakke, hvad den indeholder. Ellers risikerer du at få suppekød, når du skal have weekendsteg, og æblekage, når du vil have forloren hare."

„Kan det ikke være lige meget?"

„Mænd," siger hun. „Mænd ..."

„Jeg tager bare, hvad der kommer."

„Nej. Alle færdigretter skal ligge for sig. Og koteletter og bøffer for sig. Vi må have det hele ud igen."

Hun vil virkelig begynde forfra. Hun vil skrive på alle pakkerne og stable dem korrekt.

„Jeg har ondt i ryggen," klager han.

„Sæt dig bare ind. Så ordner jeg det hele."

„Al den emballage," sukker han. „Alt det kød og alle de grøntsager. Også broccoli. Jeg hader broccoli. Og sæt, der kommer strømafbrydelse."

„Selvfølgelig kommer der ikke strømafbrydelse. Sæt dig nu ind."

Hun arbejder indædt. Hun stopper kun for at ånde på sine hænder. Af og til kommer han ud for at tilbyde sin hjælp. Men hun fejer ham af. Hun har styr på det hele.
og endelig erklærer hun med triumf i stemmen, at hun er færdig, og at de skal have stegte pølser med hjemmelavet kartoffelsalat til middag.

„Hvordan hjemmelavet?"

„Det står på emballagen."

Lidt efter spørger hun, om han har noget sennep.

„Nej."

„Eller ketchup?" Stemmen er skarp. Hun er sikkert sulten efter anstrengelsen.

»Nej."

„Du er altså så ubehjælpsom."

„Det havde været lettere at gå ned til pølsevognen."

Måske er det også det, de gør. For deres måltid er meget kort, og de rydder ikke op, før de går ud på deres sædvanlige motionstur, og Wendy sniger sig ind til bordet for at spise levninger.

Der ligger en pølse tilbage på fadet, og hvis nogen trænger til en pølse, er det Wendy. Hun har ligget og glædet sig, mens den fede, røgede lugt trængte helt ind i skunken og svøbte sig om hende.

Men hun kan ikke tage den. Hun kan ikke engang skære et lille stykke af uden at blive opdaget. Ganske forsigtigt rører hun ved den med spidsen af pegefingeren. Den er stadig varm, og hun slikker på fingeren, inden hun tager et par skefulde af kartoffelsalaten. Hun spiser lige fra plastikbøtten, og et par tomater og lidt purløg ville have gjort underværker.

Hun hører dem komme hjem og rydde af bordet og
sætte opvasken i maskinen, og hun håber, han vil høre Wagner. Men kvinden siger, at hun er træt, og at hun må ligge et øjeblik.

Og så invaderer kvindemennesket hans soveværelse. Hun træder ud af skoene. Hun lægger måske også tøjet. I hvert fald varer det så længe, inden sengen knager, at hun må have lagt en del af tøjet, og måske sætter han sig til at læse avis.

„Trænger du ikke også til at hvile dig lidt?" lokker hun.

Han mumler et eller andet for at trække tiden lidt ud, inden han går ind til hende.

Og så forfører hun ham. Hvad hun egentlig gør, går over Wendys forstand. Selv har hun aldrig nedværdiget sig til at forføre nogen, hun har altid krævet lidt opvartning. Men kvindemennesket bliver sikkert bare liggende, indtil han ikke har andre muligheder end at stige op i sengen. Sofaen i stuen er for kort.

Wendys bitre tårer falder på ulven, og hun borer hænderne og ansigtet så dybt ned i pelsen, at hun får hår helt ned i halsen. Og fra værelset ved siden af lyder der en lille prusten og en lille sukken. Der er ingen opera i det. Det er bare lidt sex til husbehov, og hvis Wendy skulle anmelde det på en skala fra et til ti, ville det være to. Den kvinde er slet ikke god nok til ham.
Wendy har banket ulven op ad radiatoren og fjernet de værste tårer med et stykke køkkenrulle. Pelsen stritter stadig af fugt. Men den virker friskere, da hun lægger den på plads.

Hun har fået et nyt bidemærke i hånden, og i spejlet ser hun, at kradsemærkerne breder sig helt ned over brysterne.

„Kan du så lade være." Hun sparker til ulven.

„Saltvand gør pelsen strid," sukker den, alt for udmattet til at sige mere.

Det havde også været en forfærdelig nat. Kvinden sov eller lod, som om hun sov. Og i stedet for at høre musik gik revisoren op og ned ad gulvet. På et tidspunkt rumsterede han i køkkenet, han tog sikkert noget af den billige hverdagssherry for at falde til ro, og derefter fortsatte han med at trave.

Alligevel er han taget på kontoret. Han og kvinden forsvandt samtidig, og toasten er også forsvundet.

Wendy sukker. „Elskede. Min egen elskede." Hun kan ikke mere huske et kys. Men hun lider, og hun ved, at det vil ende med søvnløshed, manglende koncentrationsevne, vægttab og dårlig teint.

Hun kan lide i stilhed. Hun kan lege med smerten, og
for at skærpe den åbner hun døren til soveværelset med den uredte seng.

Alt ser ud som sædvanlig, bortset fra noget skinnende sort, der stikker frem under sengen, og det er næsten modvilligt, at hun går hen og samler det op.

Det er en beklædningsgenstand. En bodyslimmer, som kvinden har smøget af sig og sikkert skamfuldt har forsøgt at skjule, og i morgentravlheden har hun opgivet at trække den på.

Wendy samler den op, ryster den, næsten rusker det glatte elastiske stof. Hun spiler den ud og forsøger at tage den på. Men selv om hun trækker den helt op over brysterne slasker den bagtil. Et øjeblik fniser hun overstadigt og ondt. Men så rammer det hende næsten fysisk. Han er til store kvinder. Hun sparker sin rivalindes bodyslimmer helt ind under sengen. Hun føler sig hul, der er et hul i maven, der vokser, og hun går ud til det afpillede køleskab.

Pølsen ligger lige foran hende på en blomstret underkop. Og det er mod hendes principper. Men hun kan ikke lade være. Hun tager den mellem to fingre og sluger den, inden hun skyller efter med juice og laver kaffe, og først da hun sidder på bibliotekets læsesal, fortryder hun sin grådighed.

Med lukkede øjne blader hun forbi ulvejagten og drømmer med Natåsja om at blive bortført af en tilbeder. Han vil svøbe hende i zobelpels og løfte hende op og kysse hende, inden han anbringer hende i slæden. Han vil sikre sig, at pelsen dækker hende helt, og så vil de suse
over sneen. Hun vil se store vidder dækket af is og sne og mørke fyrreskove, hvor bjørne og ulve lurer, og kun månen lyser.

Hun aner ikke, hvor han vil føre hende hen. Måske ender de i en citronlund. Men lige nu er der kun farten og frosten og snefnug, der prikker hende på næsen og lægger sig på hendes øjenvipper. Hun putter hænderne helt ind i ærmerne, og alligevel fryser hun, så tænderne klaprer i takt med hestens hove. Eller kan kys afgive så megen varme, at blodet pumper gennem hendes krop, og hendes ånde får isen til at smelte?

Wendy ved det ikke, og Natåsja kan ikke fortælle hende det, for bortførelsen mislykkes, og hun tager arsenik. Og nu er det trods alt beroligende at kunne blade om til slutningen og se, at alt ender godt, i det mindste for Natåsjas vedkommende. Hun bliver lykkeligt gift, får børn, lægger sig ud og falder til ro.

Men efter Wendys mening skal heltinder ikke falde til ro. De skal blomstre og flagre som sommerfugle. Hun har virkelig ikke meget tilovers for ro og resignation. Helt tilfreds er hun ikke.

Bibliotekaren byder hende på en kop kaffe. Den har stået længe og er slet ikke af den kvalitet, hun plejer at drikke.

„Hvorfor læser du altid så lange bøger?" spørger bibliotekaren.

„For at blive væk. Der skal være plads til at blive væk."

„Og hvorfor låner du dem aldrig med hjem?"

„Jeg har ikke plads."
„Tja. Det er der efterhånden mange, der siger. Men hvilken bog er din yndlingsbog?"

„Det er altid den, jeg lige læser."

Hun har en fornemmelse af, at det ikke er det rigtige svar. Men kaffen har sinket hende. Hun må skynde sig hjem for at vaske den blomstrede underkop og stille den på plads og rykke lidt rundt på varerne i køleskabet, for at pølserovet ikke skal blive for påfaldende. Hun når det hele, og så kan hun med god samvittighed gå ind til sig selv og trække knæene op mod hagen.

Han lader vente på sig, revisoren. Hun håber, han husker at købe toast. Men han er sikkert træt efter den nat. Det er hun i hvert fald, og hun er lige ved at falde i søvn, da hun hører dem komme. Han og kvinden.

De virker oprømte, nærmest overstadige. De må have spist ude. Så bliver der ingen aftensmad i dag. Men faktisk er hun heller ikke sulten.

Hun lytter og hører knitren af poser og vist også hurtige kys. Måske er de både yngre og lykkeligere, end hun troede. Men så unge kan de heller ikke være. De opfører sig bare sådan.

„Du skal have rødt," siger han. „Meget mere rødt."

„Synes du virkelig, den klæder mig?"

„Du har alt for meget sort og gråt og beige. Rød, det er din farve. Den lyser op."

„Jeg kunne også godt lide den grønne med sløjfen."

„Så køber vi den i morgen."

„Hvor er du sød," siger hun, bevidst babyagtigt.

„Det er kun et lån."
Måske kysser de hinanden, inden de sætter sig.

De er tavse. Natten og byturen har udmattet dem, og de tænker sikkert på penge.

Han tænker på, hvor meget dybfrosten og kjolen har kostet ham. Og måske var han også for flot med vin og drikkepenge på restauranten.

Hun tænker på, hvordan hun skal få ham til at eftergive hende lånet, hvis hun nu også køber den grønne.

Endelig tager han sig sammen. Han rømmer sig, og Wendy synes, han prøver at lyde henkastet.

„Der er forresten noget, jeg må sige dig."

„Ja." Det er et meget tilbagelænet „ja." Hendes stemme er tyk af forventning.

„Det kan være, jeg sælger lejligheden."

Wendy spjætter, så hun skraber både næsen og knæene, og hun er ikke alene om at være chokeret. Kvindens stemme ryster: „Jeg troede, du var så glad for den."

„Det er jeg også. Men jeg har en fornemmelse af, at jeg ikke er alene."

„Jeg er her jo." Igen denne kælne babystemme.

„Det er ikke det, jeg mener. Det er, som om der er andre i lejligheden. Nogen, der ånder i de samme rum som jeg. Somme tider som om vi sidder i samme sofa."

„Har du set nogen?"

„Aldrig."

„Så er det bare noget, du har drømt. Du er alt for meget alene."

„Nej. Der var en nat, hvor der stod nogen og så ned i
min seng. Jeg prøvede at skubbe det væk. Og det var ikke noget, jeg drømte. Det var et væsen af kød og blod."

„Tændte du ikke lys?"

„Jeg prøvede. Men det var væk. Det var et væsen, der bevægede sig meget let i mørke. Jeg syntes kun, jeg hørte lyden af meget små fødder."

„Har du ellers hørt noget?"

„Bare en knirken eller en sukken," mumler han. „Det kan måske være noget i vandrørene eller toilettet."

„Du har måske tinnitus," foreslår hun lidt koldt.

„Nej, det er ikke mig, der er noget galt med. Det er lejligheden. Jeg skulle nok slet ikke have sagt det."

„Selvfølgelig skulle du sige det." Hun lyder moderlig og lægger måske armen om ham, inden hun spørger, om han ellers har mærket noget.

„Tingene flytter sig. Jeg kan lægge smørekniven på spækkebrættet, og når jeg kommer hjem, har den flyttet sig fem centimeter."

„Hvor ved du det fra?"

„Jeg har målt efter."

„Flytter møblerne sig også?"

„Nej. De bliver stående."

„Er det også noget, du kontrollerer."

„Selvfølgelig måler jeg efter."

„Jeg tror, du er nødt til at tale med en psykolog eller en psykiater."

„Aldrig i livet."

„Hvad så med at anskaffe dig en hund?"

„Hvad skulle en hund stille op med knive, der flytter
sig, og sæben, der vandrer fra højre til venstre ved håndvasken? Forresten vil jeg ikke være afhængig af en hund."

„Jeg tror, din lejlighed har dårlig karma," siger kvinden.

„Det ved jeg ikke, hvad er."

Det ved Wendy heller ikke. Men det lyder værre end en stjålen pølse, og hendes samvittighed er pludselig så sort, at hun må tage en beroligende banan fra fodenden og sikre sig, at tapen sidder ordentligt.

Kvindens stemme lyder docerende: „Jeg tror, din lejlighed er besat af ånder. De kan være kommet ind med den tidligere ejer."

„Hun var pianist. En meget nydelig dame."

„Det er ikke det, vi taler om. Men du kan fordrive ånderne med hvidt, rensende lys og ved at anmode dem om at forsvinde."

„Hvad er hvidt, rensende lys?"

„Det er noget, jeg har læst i et blad. Din anmodning skal være meget bestemt, og jeg tror også, du skal åbne vinduerne, så de kan komme ud."

„Tror du, den slags hjælper?" spørger han.

„Du kan i hvert fald prøve. Du kan lige så godt indrømme, at du ikke har lyst til at flytte."

Wendy lægger bananskrællen fra sig og glæder sig over, at bananen er en meget stille frugt.

Hun nøjes med at spise pastiller, mens hun lytter til uddrivelsen af sig selv, og hun ville ønske, hun turde liste ud og drikke lidt vand fra hanen.

Den kvinde er virkelig en slags ekspert. I morgen er
det torsdag, og det vil være en god dag til selve uddrivelsen, forklarer hun, og derefter skal de to sammen tage på en forlænget weekend. De trænger virkelig til at slappe af, og når de kommer hjem, er alt, som det skal være.

„En hel weekend?" spørger han. „Ånder skal vel ikke pakke."

„London, Paris eller Rom," siger hun drømmende.

„Hvad med et kroophold eller Malmø?"

„Lad nu bare mig om det."

„Ses vi så i morgen?"

„I morgen skal jeg jo ordne det hele. Men jeg vil gerne blive her i nat."

„Vi trænger vist begge til en god nats søvn." Han lyder pludselig uhyre fornuftig og meget træt.

„Jeg tænkte bare, hvis du var bange."

„Selvfølgelig er jeg ikke bange. Der er jo ikke sket noget som helst. Det er bare dig, der dramatiserer."

„Vi ses." Hendes stemme er lys og let. Men Wendy hører både fornærmelsen og skuffelsen i hendes skridt hen ad gangen.

„Kvinder," sukker revisor Petersen, så snart døren er smækket. Og så begynder han at nynne.

Det er første gang, Wendy hører ham udtrykke sig musikalsk. Det lyder som noget fra „My Fair Lady", og hun ville ønske, at hun kunne stå op og danse.

Et ulvehår kilder hende i øret. Hun smiler. Hun glæder sig. I en hel lang weekend behøver hun hverken indordne sig efter hans tider eller polere hele badekarret, når hun har brugt det. Hun kan benytte toilettet efter behov og
høre musik. Hun kan gå i biografen eller måske i Operaen, og hun kan strække sig i hans seng eller på hans sofa og spise tomatsuppe lige fra dåsen med en teske og gnaske grønne æbler og købe en stor bakke flødeboller med kokos uden at være bange for at drysse kokos på gulvet. Men når hun tænker på i morgen, spænder hun i hele kroppen.

Hele torsdagen kan hun ikke samle sig om noget som helst. Hun sidder på biblioteket med „På sporet af den tabte tid" slået op på den side, hvor hun plejer at se Alber-tine for sig, glad og ung og med sin nye italienske stråhat. Men det er kvinden, hun tænker på. Kvinden og revisoren og bodyslimmeren under sengen. Og især tænker hun på sin egen usikre stilling.

Det er hende selv, der nu jager dem til en eller anden by. Hun har været sjusket og sløset, skønt hun troede, hun var omhyggelig. Hun har nærmest tvunget ham til at søge tryghed i en fyldig foretagsom kvindes arme. Og den kvinde vil fylde hans dybfryser og hans seng og fordrive hans ånder for at flytte ind, ikke bare i lejligheden, men i ham selv. Hun vil kalde ham „min egen" og hun vil kalde ham „Basse", og en dag vil hun være hans hvide brud med slør og buket og fælleseje og kontokort til røde og grønne kjoler og hvid mousserende vin.

Wendy vil kæmpe, skønt det ville være meget lettere at lade være. Hun kunne så let som ingenting stikke af. Hun kunne efterlade et brev:
Kære revisor Asger Petersen

Grundet uforudsete omstændigheder har jeg boet i Deres skunk, siden ramsløgene blomstrede. Jeg takker for opholdet og vedlægger betaling for vand, el og forplejning. De behøver ikke udskifte låsen, for jeg vender ikke tilbage.

Med venlig hilsen Wendy

Bagefter kan hun gå ud på gaden og sætte sig på en bænk for at tænke over fremtiden. Måske kunne hun tage på krydstogt. Måske er hun ligefrem rig. Hun ved det ikke, for manden ordnede alt det regnskabsmæssige.

Måske kunne hun vende tilbage til ham og sige, at hun lige skal hente sit pas. Hun har ikke bare en, hun har hundredvis af muligheder. De flyver gennem hendes hoved. Og hun er svimmel. Kun én ting er sikker. Lige nu vil hun tilbage til skunken. Og så må hun som sædvanlig lade tilfældet råde.

Hun lukker bogen og lægger den på skranken. Og lige nu går Albertine med stråhat og slør på restaurant. Wendy går i svømmehallen.

Hun er så udmattet, at hun besvimer, da hun stiger op af badekarret. Det må have været en dejlig lang besvimelse, for hun er stadig helt slap, da de åbner døren.

„Er du syg?" spørger de.
„Nej, bare bevæget."

Men de kræver, at hun sætter sig ned på en bænk foroverbøjet og med hovedet mellem knæene, og de forærer hende en sandwich, som hun får lov til at tage med. Hun kan se på den, at den er tør. Osten vender begge ender i vejret. Derfor køber hun et glas jordbærsyltetøj, der er alt for dyrt, men det gør sandwichen til et festmåltid. Hun køber også en rose. Den er fyldig og gul og alt for smuk til ikke at have noget hjem.

Foreløbig stiller hun den på køkkentrappen. Men så snart revisoren er rejst, vil hun tage den ind og være sammen med den fredag, lørdag, søndag.

Hun børster sit hår hundrede gange og beholder valmuekjolen på, og så lægger hun sig til rette på ulven.

Han kommer tidligere hjem end sædvanlig, og med syltetøjets sødme på læberne beder hun: „Kære Gud. Lad mig være. Hvis han opdager mig, slår han mig ihjel. Jeg vil ikke sætte mig til modværge, men lade mig knække som en kvist. Men lad mig være."

Revisoren åbner døren til pulterkammeret og sukker tungt, inden han går ind i stuen, og hun glemmer helt at sige tak.

Det lyder, som om han kravler rundt på møblerne. Det kan ikke være godt med alle de uvante bevægelser, og det er heller ikke klogt at åbne alle vinduer. Måske får han mellemørebetændelse, lige inden han skal flyve. Men han er grundig, selv vinduet i pulterkammeret slår han op, og gaden skærper sine lyde.

Han sparker til urtepotterne, og Wendy gyser og har
tissetrang. Alle lyde går hende til marv og ben, og hun er lige ved at græde af angst, som dengang hun var barn og skulle vaccineres.

Hun behersker sig. Hun ved, hun kan beherske sig. Men hun ville ønske, at hun kunne se, om han var i kontortøjet, eller om han har skiftet, helst ikke til den tykke, blå badekåbe, men den af sort silke med dragen på ryggen.

Hun længes efter hans stemme, der nu endelig skal tale til hende. Måske vil hun blive ramt af hans forbandelse, og måske er han allerede forkølet, for han må rømme sig kraftigt, inden han taler: „Ånder," siger han, mens hun bider i sin hånd af alle kræfter. „Jeg beder jer forsvinde. Jeg anmoder jer om at tage hen, hvor I hører til."

Hun lytter efter fortsættelsen. Men han lukker døren.

Selvfølgelig ville han ikke have slået hende ihjel. Revisorer er lovlydige mennesker. Men hun er skuffet over hans optræden. Den var halvhjertet og uden autoritet. Han havde ikke fornemmelse for situationens alvor. Det kunne være kommet til en konfrontation. Det kunne være endt med politi eller ambulance.

Men strengt taget havde hun også selv være sløset. Et bad og en smule syltetøj kan ikke kaldes nogen egentlig forberedelse.

Hun rækker ud efter pelsen og får fat i et ærme og begynder at tygge på det.

„Hold så op," snerrer ulven, „eller jeg kvæler dig."
Skunken er klæbet så grundigt til7 at hun må arbejde længe med hobbykniven for at komme ud. Han er rejst tidligt og søvndrukken, uden hun har hørt ham, og der er ikke købt toast.

Det må være tidlig morgen, og hele lejligheden er badet i lys. Alle lampeskærmene ligger på bordet, og de elektriske pærer er svøbt i et tyndt, hvidt stof. På skabene og i vindueskarmene står alterlys, som han heldigvis har pustet ud, og alle gulve er dækket af hvide, glitrende flager. Hun stikker pegefingeren ned i det og håber, det er sukker. Men han har givet hende salt, som om hun er en snegl, der skal gå sig ren. Et øjeblik er hun lige ved at græde.

Men hun har besluttet sig til at være glad. Hun vil synge i badet og lade bruseren skylle alle falske toner ud. Men halsen er tør og ru, og hun hoster en pelsbolle ud som en kat, efter den har soigneret sig grundigt.

Og nu fjaser de to rundt på cafeer og barer og restauranter, lige til de falder om i hinandens arme og vågner til en firestjernet morgenbuffet, uden at tænke på ozonlaget eller på hende. Hvis han bare aldrig havde mødt det kvindemenneske. Hvis han havde haft en tidskrævende
hobby, golf eller bridge, eller allerhelst en gammel mor på et plejehjem, en mor, han skulle besøge hver weekend for at muntre hende op og overnatte på hendes sofa, så havde alle problemer været løst, og Wendy havde aldrig været nødt til at ofre penge på tarvelige hoteller. Og han havde aldrig troet på alt det vrøvl om ånder.

Faktisk har han slet ingen grund til at behandle ånderne så dårligt. De er vel bare små forvildede væsner uden stedsans som hun selv, og saltflagerne skærer i deres spæde fødder, som de nu skærer og svider i hendes.

Hvis han ikke havde været så ubetænksom eller ond. Og hvis der havde været et par skiver toast, havde hun ikke åbnet dybfryseren og set ind i den. Men nu stjæler hun to bøffer og lægger dem til optøning på gesimsen, og hendes hånd følger kælent ledningen, inden hun trækker den ud af kontakten. Hun gør det med en blød, langsom bevægelse, så hun mærker hævnen i sin hånd og dybt ind i hjertet. For en sikkerheds skyld lader hun døren stå helt åben og går ind til hans slips.

Hun tæller dem, og der mangler to. Det røde og det grønne. Hun smækker døren i og falder om på hans seng. Men ikke engang hans lagen og dynebetræk af ægyptisk bomuld kan berolige hende. Det hvide lys banker på hendes øjenlåg og jager hende ud.

I et trodsigt forsøg på at lave morgenmad knuser hun et æg på køkkenbordet og må arbejde længe for at slette sine spor. Først da hun sidder på trappestenen og børster salt af sine fødder og banker skoene mod hinanden, som
om hun kommer fra en strand, føler hun sig en smule roligere.

Hun må forsøge at være normal, og på en normal fredag køber man mad og vin, inden man måske køber en større ting eller slapper af og morer sig.

Hun køber to liter papvin, en hvid og en rød, der vil give hende tung søvn og hovedpine. Men det vil være bedre end saltets plager. Hun køber scones, hamstrer tomatsuppe, dåsespaghetti og grønne æbler, der knaser og driver af saft, og seks flødeboller og en pose karameller køber hun, og i et anfald af letsind går hun ind i en delikatesseforretning og beder om et lille stykke foie gras. Hun længes pludselig efter den koncentrerede smag af synd, som hun delte med elskeren.

Men så snart hun kommer ud i køkkenet, ved hun, at det er forkert. Hun har hverken cornichoner eller fine geleer. Jordbærsyltetøj er ikke det rigtige at spise til og heller ikke en scone, skønt den er dejlig sød og tør. Det er upassende at fejre sin frihed med et så sjusket måltid, og hun spiser endnu en scone som trøst.

Det hvide, ætsende lys afslører krummerne på køkkenbordet og hendes spor i saltet. Hun har mest lyst til at feje det sammen og sætte alle lampeskærmene på plads. Men det er umuligt. Hun vil ikke kunne reetablere hans uorden. Og selv når hun står på spisebordet, kan hun ikke nå op til loftslampen.

Og hvad har hun egentlig gjort? Han har en fornemmelse af, at hun har stået og set ned i hans seng. Og han
har en fornemmelse af, at hun trækker vejret i de samme værelser som ham.

Til gengæld har hun fjernet støvet fra hans vindueskarme og sko og renset hans hårbørste meget omhyggeligt. Og nu har hun igen fået salt mellem tæerne, og det gnaver. Og det er hans skyld, at hun har røde øjne, og at håret klasker, og huden klør. Måske får hun eksem, så hun ikke kan vise sig for nogen, og slet ikke for ham.

Hun er så oprørt, at hun har glemt rosen på køkkentrappen. Nu tager hun den ind og stikker næsen ned mellem de kølige blade for rigtig at indsuge dens duft. Og alligevel savner hun barberkosten og den kølige blå eau de cologne. Hun giver rosen lidt vand og hvisker til den, at om tre dage skal de skilles.

„Hele mit liv har været én stor skilsmisse," siger hun til den. „Det har været meget kedsommeligt og helt anderledes, end jeg havde forestillet mig. Jeg burde have udnyttet tiden bedre."

Og faktisk er det tidsspilde at stå og tale til en blomst, når man har et tv og en hel pladesamling til sin rådighed.

Hun kryber op i den brede stol foran fjernsynet. Men hun aner ikke, hvordan man skal tænde for det. Hun stirrer på en sær prikket stang, der ligger på armlænet. Hun tør ikke røre den, for hvis hun først får tændt, hvordan får hun så slukket? Måske bliver hun nødt til endnu en gang at hive en ledning ud.

Grammofonen er en endnu større skuffelse. Engang kunne hun danse til tomme pladehylstre. Men hun har aldrig prøvet at sætte en cd på. Faktisk er hun ude af stand
til at betjene en lejlighed teknisk, og måske er det godt det samme, for hvis nu Tristan går gennem væggen og ind til naboen. Bare ved tanken sveder hun angstens salte sved.

Hun åbner døren til slipsene. Det er ikke nogen trøst. Hun er stadig i stand til at se sig selv i et spejl. Men synet er ikke opløftende. Både huden og tøjet hænger mærkeligt løst om hende, og hendes knæ er stive. Hun ved jo, at fisk vokser efter akvariets størrelse. Men hun havde ikke regnet med, at skunken ville forvandle hende. Hun er en fuldstændig anden end den, hun var, for eksempel dengang hun i en hvid kjole bød sig skriftligt til for en ung mand. Hun skammer sig ved tanken om, at hun endnu har det brev i sin taske. Hun tager det frem.

Det har ikke haft godt af at vandre fra taske til taske. Konvolutten er flosset i kanterne, og ved nærmere eftersyn ser det ud, som om selve brevet har været udsat for vand. Hun løber det hurtigt igennem. Det er de mest overspændte og skamløse ungpigedrømme, hun har mødt. Det er godt, det kun er hende selv, der har set det.

Hun krøller det sammen til en lille hård kugle og lader den falde ned i posen med bananskræller, æbleskrog og karamelpapir.

Det, hun virkelig trænger til, er proteiner, motion og en ny kjole. Det er det, man skal bruge fredagen til. Hun bider et stykke af den rå bøf og lægger den tilbage på gesimsen. I forbifarten klapper hun en culottesteg, der allerede virker lidt blød. Hun sikrer sig, at døren til fryseren står helt åben, inden hun smutter ned ad hovedtrappen.

Der er varmebølge, og hun kan simpelthen ikke slæbe
sig afsted, hun er nødt til at tage bussen ind til Kongens Nytorv. Hun håber, at der stadig findes stormagasiner. Det gør der. Men hun har mistet evnen til at færdes i dem.

Hun går gennem alleer af smukke kjoler, hun kan plukke dem som blomster, mens høje, kølige ekspeditricer ser hen over hende eller lige igennem hende. Det må være en „usynlighedsdag", og det er meget upraktisk.

Hun leder efter fylde. Hun vil finde en kjole, der gør hende stor, og endelig finder hun en. Den er dueblå med store posede ærmer og mange læg i nederdelen. Hun løfter den forsigtigt ud fra stativet og nærmer sig en høj, sortklædt kvinde. Men kvinden er kunde og virker en lille smule fornærmet.

Wendy holder kjolen ud fra sig og op ad sig. Hun folder den sammen og bærer den over armen. Hun hoster. Hun prøver at smile. Hun går på tåspidserne. Stadig er der ingen, der nærmer sig hende, og det kan umuligt være hendes lugt, med alt det hun bader, og endelig forstår hun, at ingen finder hende værdig til at købe en kjole til 5.500. Hun holder hagen højt, da hun går ud af stormagasinet og tager en taxa hjem.

Efter planen spiser hun sin bøf rå for ikke at afsætte unødvendige spor. Kødet er meget sejt. Men det hjælper at drikke rødvin til, og efter det fjerde glas beslutter hun sig for at danse.

Hun snurrer rundt om sig selv og hopper op mod loftet og svinger benene så højt, at det gør ondt, og hun kan stå meget længe på tåspidserne, når hun holder fast i døren. Desværre snubler hun ind i væggen. Men hun danser
videre og hvirvler saltet helt op om læggene. Hun danser sig selv i søvn og går i skunk uden at børste tænder.

Wendy har sovet for åbne vinduer og åben skunk og har fået endnu mere ondt i halsen. Varme kan hun suge til sig som et firben. Men hun har aldrig kunnet tåle den mindste smule træk, og stemmen er helt væk. Hun hostede den op i løbet af natten, og hun ved, at den ligger under en busk. Men hun husker ikke, om det var på en baneskråning eller i en park.

Da hun vil tage sko på, inden hun træder ud på saltgulvet, opdager hun, at hun har forvredet venstre ankel. Hun lægger sig igen og leger dovent med smerten, skubber den fra sig og fanger den, skærper den og prøver at glemme den helt.

Rosen dufter beroligende og mildt, og hun falder igen i søvn og drømmer, at hun er dækket af blomster. Små afskårne stilke kølner hendes hud. Og duften er bedøvende. Hun må være død, og hun har det ganske behageligt. Må-ske er hun død ligesom så mange andre. Faktisk kender hun flere døde end levende, især én, og bortset fra halsen og anklen har hun det godt, hun er ved sine fulde fem og føler sig meget fornuftig. Men hvorfor skulle de døde ikke være fornuftige? De begår aldrig overilede handlinger. De bedrager ingen. Og faktisk bliver de næsten altid omtalt pænt. Hun mener, at hun i en ganske kort del af sit liv har besøgt dem, måske næsten været delagtig i deres tilstand. Det var ikke noget, hun selv havde planlagt eller søgt. Hun har altid ladet tilfældet råde, selv når hun sover.
Da hun vågner, har rosens knopper foldet sig lidt mere ud. Hvor blomster dog er velklædte, tænker hun. De har aldrig problemer med, hvad de skal tage på.

Egentlig har hun det ikke bedre. Men ulven har haft godt af luften. Det er, som om den har løbet gennem blæst og hoftehøjt græs. Ikke for at flygte. Bare for at more sig.

„Slyngel," hvisker hun og humper hen over det salte gulv og ud i køkkenet.

Solen stråler lige ind i dybfryseren. Hun lader hånden glide hen over et par stege og en pakke kalvelever. Det bløder, og et øjeblik fortryder hun sin ondskab og sin primitivitet.

På gesimsen slås mågerne om hendes bøf. Det gør ikke noget, at de bortfører den. Hun har både syltetøj, tomatsuppe, æbler og en scone, og hun sparer ikke på kaffen. Det eneste, hun trænger til, er en is. En vaffelis med vanilje, jordbær og chokolade. Om den skal være med drys eller med en flødebolle, det ved hun ikke endnu. Hun må lade tilfældet råde.

Supermarkedets vaffelis ligger i pakker med seks stykker. Men det bliver for meget, og hun må humpe ned ad en sidegade for at finde en isbod. Hun bestiller seks kugler med drys og ville ønske, der var en bænk i nærheden. Hvis hun kunne gå hurtigt, ville hun bære isvaflen hjem og nyde den der, for selv i skyggen smelter isen ud over hendes hænder, og det sidste må hun smide i en papirkurv.

Varmen lukker folk inde, hvis de ikke er så heldige, at de kan tage til stranden. Byen virker stille og tom. Men
pludselig ser hun ham, og han ser hende. Manden med de isblå øjne kommer mod hende. Han har vindjakken på trods varmen. Måske har han ikke noget andet sted at anbringe den. Han nikker i retning af hendes fod.

„En ispose ville være godt," siger han. „Eller en ærte-pose."

„En ærtepose?" spørger hun med sin lille, sprøde stemme. Hun synes, han er blevet tyndere.

„Vi kommer nok ikke mere til at se så meget til hinanden."

„Du har måske fået arbejde?"

Han ryster på hovedet. „Jeg er forvist. Folk som mig må ikke mere færdes i byerne."

„Men det er da din by."

„Jeg er fjerde generation født inden for voldene," siger han, som var det et adelstegn. „Men jeg er forvist."

„Jeg er også forvist," siger hun lidt usikker. For det lyder, som om det er noget fra gamle dage.

„Det kan jeg ikke tro, frue." Han rører ganske let ved hendes skulder.

Hun har hånden nede i tasken. Men lynlåsen driller, og han er væk.

Så vidt hun husker, var det kun forbrydere og letfærdige kvinder, der blev forvist fra byerne i meget gamle dage. Men hun har kun levet i sin egen tid og husker ikke så godt. Hvis hun så en betjent lige nu, ville hun gå hen og spørge ham angående forvisninger. Og så ville hun bede ham fløjte efter en taxa.

Hun humper og vælger køkkentrappen for ikke at
møde nogen. Pelargonien blomstrer. Tre røde blomster rækker den hen mod døren på blege stængler, måske er der ingen, der har set den, og hun kan ikke tage den med.

Ulven virker pjusket og mat, som om den har været urolig. Men hun synes, den udstøder et lettelsens suk, da hun smyger sig ind til den.

„Kender du noget til forvisninger?" hvisker hun.

„Mon ikke." Mere gider den ikke sige. Og egentlig bør hun især tænke på sin fod.

Hun humper ud til fryseren. Ærteposer ser hun ikke noget til. Men der ligger en plastikpose med minestrone. Den er som at røre ved en tung gople. „700 gram" læser hun. Den er stadig kold, og hun bærer den ind i skunken og lægger den på anklen.

Den hjælper ikke. Den giver kun dårlig samvittighed, og hun bærer den tilbage igen og lægger den på plads.

Nu har hun snart haft to døgn for sig selv, og hun er ikke kommet et skridt videre. Det eneste, hun har udrettet, er at smadre sin ankel og sin krop ved en helt overflødig dans. Og ellers er alt, som det plejer.

Hun spiser en tomatsuppe og drikker tre kopper rødvin, nærmest i trods. Resten hælder hun i vasken, inden hun går i skunk. Lyset og saltet gør det umuligt at være andre steder, og enten er det varmen eller vinen, eller lidt feber, der gør hende både rastløs og mat. Hun vælger matheden for at sove.

Pludselig er der en flyvemaskine i værelset. Motoren
går, propellerne snurrer, og hun sidder på et sæde og kan ikke komme ud på toilettet, for hun er spændt fast. Hun slår øjnene op, og stormen suser helt ind i skunken. Hun hører tagsten, der bliver revet løs og falder tungt mod asfalten. Vinduerne smælder og hviner i deres hasper, og hendes vindue river sig løs og hænger som en brækket vinge. Stormen er ond og varm, og den stryger hen over hende og ulven. Hun rejser sig for at gå på toilettet og for at se på ødelæggelsen.

På badeværelset er hylden stadig tom, og i det vejr burde han være hjemme. Og sæt, de flyver lige nu. Men det gør de ikke. I ondt vejr står flyene stille og ydmygt på jorden. Hun humper tilbage for at se på det ødelagte vindue. Hun rækker armene og hele overkroppen ud i blæsten og mærker den tage hende ved håret. Og den kan løfte hende og rive hende med så let som ingenting. Men hun kan ikke nå ud til vinduet. Hun kan ingenting gøre.

„Lad være," siger ulven. „Kom og læg dig."

„Og hvis vinduet falder ned." Hun trækker knæene op mod hagen og ligger på spring.

„Så er det ikke din skyld."

„Og hvis nogen får det i hovedet."

„Så er det ikke dig."

Hun lukker øjnene. Blæsten forlader hende ikke. Den stryger hen over ulven, og den løfter hende. Hun svæver, og hun ser sig selv, balancerende på en knivsæg mellem vågen og søvn.

Og hun falder i søvn. Hun må være faldet i søvn, for
pludselig står der 30 spejdere i rummet og synger. De har alle sammen korte bukser og vandkæmmet hår.

Hun slår øjnene op, og blæsten har lagt sig.

Wendys morgenmad bestod af to kopper hvidvin og tre vaniljekranse, hun fandt på bunden af en kagedåse. De smagte lidt af jul, men fejlede ellers ikke noget.

Hun lukkede lågen til dybfryseren og satte ledningen i kontakten. En blanding af blod og vand løb ud af fryseren og dannede en lille pyt på gulvet. Ellers var hun ganske sikker på, at hun ikke havde afsat spor. Hun badede ikke. Hun vaskede kun sit ansigt og sine armhuler og brugte det sidste af olien med guldstøv. Hun rystede flasken grundigt, inden hun forgyldte sit ansigt og sine arme og ben og krøb ind til ulven.

Hun prøver at omfavne sine knæ. De er glatte og skinnende og dufter sødt. Hun kan høre sit eget hjerte slå, og det slår hurtigere, da hun hører dem på trappen. Kvinden er meget højrøstet, og han prøver at dæmpe hende.

„Her bor altså andre mennesker end os."

„Nå."

Og så hans nøgle i låsen, hurtigt og sikkert. Men hans trin virker trætte, og kvindehælenes små hidsige stød får Wendy til at rive en tot pels af ulven.

„Hold da op." Kvinden er i diskant. „Hvordan er det, her ser ud?"

„Du sagde selv."

Han kommer ikke videre. Kvindemennesket er ophid-
set: „Jeg sagde ikke noget om, at du skulle svine gulvet til, og vinduerne skulle bare stå på klem."

„Jeg ville bare have dem ud. Jeg aner ikke noget om ånders størrelse."

„Du er altså en mærkelig fætter," siger hun opgivende.

„Så find dig en anden fætter."

Wendy lægger hånden for munden for at dæmpe sin fnisen.

„Det kan det også være, jeg gør. Du er ikke til at være sammen med. Hvorfor gik du ned i receptionen og bad om et enkeltværelse?"

„Du ligger og laver lyde i søvne."

„Nej. Der er ingen andre, der har klaget. Og hvorfor kunne du ikke lægge dine sko i sikkerhedskontrollen? Hvad skulle du inde i det rum sammen med hende sikkerhedsdamen? Jeg måtte stå i en evighed med din jakke, dit ur, din livrem og alle dine mønter. Hvad skulle I derinde?"

„Vi dyrkede gensidig sexchikane. Nej, hvis du endelig vil vide det, kan jeg ikke få skoene på uden skohorn. Og lufthavnen havde ingen skohorn. Hun undersøgte simpelthen mine sko og min krop. Jeg indeholder en del metal."

„Du er måske en robot?"

„Snarere en skulptur."

„Kan du få børn?"

„Det ved jeg ikke."

Kvinden lader sig falde ned i sofaen, så tungt, at fjedrene synger gennem Wendys hoved.
„Sig mig, har du nogensinde haft en kæreste?"

„Mange," siger han nådesløst. „Men især én. Det skulle have været hende."

„Hvorfor blev det så ikke det?"

„Jeg troede, hun ville giftes og have børn. Og jeg ville være fri. Jeg ville være alle andre steder end lige der, hvor jeg var."

„Var det en, du kendte længe?"

„Vi mødtes som børn. Vi var de voksnes legetøj, og dengang kunne jeg alt, undtagen spise chokolade med kniv og gaffel."

„Det har man vel heller ikke brug for?"

„Somme tider. Men vi kom væk fra hinanden. Jeg fløj. Og så kom ulykken."

„Hvad for en ulykke?"

„Jeg fløj. Som en sort fugl løb jeg gennem mørket. Det var så tæt som sort plastik. Det var måneformørkelse, og jeg løb med lukkede øjne. Jeg løb og var et helt andet sted. Jeg så ikke bilen. Kun det hvide, blændende lys, da jeg fløj gennem forruden. Vognens fører var uskyldig.

Jeg klarede det på grund af min gode kondition, sagde de. Og jeg forbandede min gode kondition, og jeg var blevet en anden. Jeg skulle lære alt igen, som et lille barn, sagde de. Men et barn har ingen erindring om, hvad det kunne engang. Jeg ville tilbage til stedet Intet, når jeg ikke mere kunne være mig selv.

Jeg svømmede. Det var en del af genoptræningen. Jeg svømmede ud for at møde strømmen. Jeg håbede, den ville tage mig. Det var som at lege med et vildt dyr. Den bed
sig fast i mig og kastede rundt med mig. Men den kasserede mig som en kat, der ikke mere gider lege med musen. Jeg vadede i land."

Wendy bider i sine knoer, og måske rører kvinden ved hans skulder. Men åbenbart er hun ligeglad med ulykken. Det er den anden kvinde, hun vil høre noget om. Hende, han kendte.

„Hvordan var hun, hende, du var forelsket i?"

„Der er ingen, der siger, jeg var forelsket."

„Var hun smuk?"

„Det ved jeg ikke. Måske var hun grim. Hendes ben var for korte, og fødderne for små. Somme tider var det, som om hun ikke kunne nå jorden. Men hun kunne løbe som en mynde."

„Hvad hed hun?"

„Vivi - Winnie - Wendy."

Wendy udstøder et lille skrig og presser begge hænder for munden. Hendes mor har løjet. Og hun kan ikke bebrejde hende det. For moderen er død en yndefuld død i færd med at iføre sig en tynd selvsiddende strømpe. Der var noget hjælpeløst ved den sorte, elastiske kniplingskant, der ikke havde nået at klæbe sig fast til låret. Og med en pludselig ømhed husker hun moderens voldsomme musikalske orgasmer, der kunne høres helt ud på trappen.

Der er helt stille mellem de to, der sikkert stadig sidder i sofaen, og Wendy aner virkelig ikke, hvad hun skal gøre.

Hvis hun giver sig til kende lige nu, vil de tro, at det er hende, der har slukket for fryseren, og hende, der får knivene til at vandre og sæben til at bevæge sig, og hen-
de, der bruger af det blomstrede toiletpapir, og hende, der trækker vejret.

Og kvinden vil måle hende oppefra og ned og konstatere, at hun ikke er noget særligt. Og måske har kvinden lange, smukke ben, som hun provokerende fremviser.

Wendy kunne skrige højt ved tanken om de ben. Men skriget kommer fra køkkenet, skingrende og vildt.

„Hvad er der nu?" spørger han modløst.

„Kødet. Det bløder."

„Fryseren har vel ikke været ordentligt lukket. Lad mig se."

„Den er hermetisk lukket. Der må have været strømafbrydelse. Du må tale med ejendomskontoret og forsikringen. Du er vel forsikret?"

Wendy mærker hans håbløshed dybt ind i skunken.

„Det hele er ødelagt. Prøv at føle på den culottesteg. Du må påtale det. Nu må jeg altså have en drink."

Wendy hører proppen forlade en af de fine, slanke flasker, og hun hører vinen plaske ned i to glas, inden de går tilbage til stuen for at holde krigsråd.

„Hvad skal vi gøre?" Pludselig er kvinden meget hjælpeløs. Men det er en trodsig hjælpeløshed. En påståelig ubehjælpsomhed: „Så sig dog, hvad vi skal gøre?"

„Smide det ud. Lægge det i plastikposer og smide det ud."

„Tror du ikke, vi kunne genfryse det eller stege det eller koge det?"

„Vi har lige spist."

„Noget må vi kunne redde."
„Det er ikke levende væsener. Det er stumper af døde dyr, og de er købt og betalt."

„Vi kunne måske give det til de hjemløse."

„Vil du gå hen til en mand, der står og sælger blade, og give ham en rå lammekølle?"

„Hvad med Zoologisk Have?"

„Eller mågerne. De ville sikkert blive glade. Er der ellers noget, du ønsker?"

„Jeg synes, du skal sætte lampeskærmene på igen. Jeg vil gerne gå på Oxford Street igen. Og så vil jeg gerne se dine røntgenbilleder."

Det sidste lyder som en bøn, og Wendy bliver rørt, især da han beder kvinden tage sig sammen, inden hele lejligheden begynder at stinke.

Pludselig får de travlt. De går ned ad køkkentrappen belæsset med tunge plastikposer. Hun hører dem stønne, og deres fødder sletter hendes små spor i saltet, og deres sved og lugten af fordærvet kød sletter duften af parfumeret olie.

Hun drager et lettelsens suk og tager ulven over armen og tasken i hånden. Hendes få klædningsstykker og æbleskrog og bananskræller har hun i forvejen samlet i to plastikposer.

Hun går ud ad hoveddøren. Men hun bliver stående på måtten og lytter, mens hun betragter døren til sit hjem. Brevkassens messingmund, der aldrig bliver fodret. De matte ruder og det lille spionøje, hun ikke kan nå op til. Og alle de pæne riller i træet og en gammel mærkat med „Nej tak til reklamer".
Hun venter. Hun ønsker endnu en gang at høre hans stemme.

Men det er kvinden: „Jeg bliver altså sindssyg af alt det salt. Jeg henter lige en kost."

Og endnu et skrig: „Skunken er åben. Kom og se."

Det bliver ikke til noget med den kost. Nu slæber han sig også ud til skunken, og kvinden stikker måske tappert hovedet helt ind i dybet, mens han bliver stående.

„Hvad er der?" spørger han.

„Der er varmt, som om der har været nogen. Det kan ikke være et menneske. Der ligger hår fra et dyr."

Wendys fødder rører ikke trinene. Hun flyver ned ad trappen og er væk.

De to plastikposer smider hun i den nærmeste skraldespand.
Sindsbevægelsen har gjort Wendy helt gennemsigtig. Valmuerne er bare blege, flimrende pletter på sort. Benene ryster under hende, så hun har svært ved at holde sig oppe. Måske er det linen, der er spændt for stramt, måske er det alt det salt under skoene. Gang på gang falder hun.

Unge mennesker med klare øjne og store, hvide tænder griber hende og holder hende oppe. De spørger, om hun er okay, og om hun har det godt. Hun har det fint, og det håber hun også, de har. Hun takker for hjælpen og ønsker dem en god dag.

Lidt efter falder hun igen. Og unge piger med fyldige, blomstrede arme samler hende op, og unge mænd lægger deres seje arme om hende og viser hende tatoveringer af drager og ulve, og hun nyder al den skønhed.

De var lige ved at snuble over hende, siger de. Det var et held, de ikke trådte på hende. De er glade og spørger, om hun har det godt, og om hun virkelig er helt okay.

Det er hun. Hun smiler og håber, at de også er okay.

„Hav en god dag," siger hun. „Og tak for hjælpen og undskyld besværet."

Det var ikke noget, siger de. Hun vejede jo ingenting.

De ønsker hende en god dag. De vinker og siger: „Hej."
Wendy bliver stående. Hele hendes krop størkner.

„Kom så/' siger ulven.

„Jeg kan ikke. Jeg er et menneske med meget kolde fødder og hænder."

„Tag mig på. Jeg trænger til at blive luftet."

„Jeg kan ikke være dig bekendt."

„I lige måde."

Hun trækker i den tunge forlystelsessyge pels og leder længe efter lommerne. Hun finder dem under knæene og må bevæge sig foroverbøjet.

„Se nu at få lidt fart på."

„Jeg kan ikke. Det er, som om der er elastikker om mine ankler. Og de er i forvejen så tynde."

„Delikate." Ulven smager på ordet.

Wendy sukker, og en ung pige griber hendes hånd. Hånden befinder sig pludselig som en fugleunge i en varm rede, og Wendy er igen oppe på linen.

Pigen er køn og blond som en engel, og næsten lige så lille som Wendy. Hun taler og taler, og stemmen trænger ind i Wendys hjerte, der bliver lige så blødt som hendes knæ, og hendes hånd ligger så godt.

Pigebarnets lille krop og yndige stemme bærer alle ulykker i verden, og hun vil dele dem med Wendy.

Unge kvinder falder pludselig om, og deres børn bliver moderløse. Mænds kroppe bliver fyldt med metalkugler, eller de får hjertestop midt i en ørken. Skove brænder. Isen smelter, og isbjørne slæber sig af sted i pelse, der slubrer om deres kroppe. Sommerfuglearter forsvinder. Alle cir-
kuselefanter har psykiske problemer. Babyer med bittesmå hjerter visner i deres modres arme.

Men Wendy er sund og rask. Hun er i stand til at tørre sine øjne i blomstret toiletpapir. Hun kan huske sit personnummer og faktisk også sit telefonnummer. Den unge pige noterer alt på en lille magisk plade med mange vibrerende bogstaver og tal. Wendy husker også sit efternavn og sin dåb, og at hun i en meget lykkelig periode optrådte som fe. Det eneste, hun ikke kan huske, er nummeret på sin bankkonto. Men heldigvis står det på et lille plastikkort, som hun rækker til pigen.

Nu er alt let. Wendy vil være med til at løse verdens problemer. Den unge pige holder hende stadig i hånden, og Wendy føler sig helt tryg og tillader sig et par piruetter. Pigen ler og kærtegner hendes ansigt og hendes skuldre og følger hende helt ud til Søerne, hvor hun anbringer hende på en bænk, så hun kan falde til ro og tænke over situationen.

Wendy savner hende allerede, da hun slipper hendes hånd og går i gummisko og stumpet kjole og med sit brus af hår og stemmen, der kan kilde og kærtegne forbipasserende ører.

Måske var pigen en engel. Og i virkeligheden er Wendy måske endelig død. Hun ved det ikke.

Hun kan være varm eller kold. Hun kan ovenikøbet være sulten og have trang til at komme på toilettet. Hun kan længes, og hun mener stadig at være i besiddelse af sin fornuft. Hun har ikke brugt den meget, så den kan
ikke være særlig slidt. Lige nu ved hun præcis, hvor hun har sig selv. Hun sidder på en bænk og tænker over fremtiden.

Hun må have en god nats søvn. Hun ved ikke, hvorfor det gammeldags udtryk pludselig dukker op i hendes hjerne. Men det er det, hun må have. Og så skal hun have et varmt bad, og hendes hår skal sættes af en frisør. Og hun må have en hvid frakke med et bælte, der kan spændes stramt. Og et par ordentlige sko med lidt hæl. Og så vil hun gå lige ind og sætte sig i hans grønne sofa og sige: „Jeg er Wendy."

Hun ser ud over søen. En blå legeplads for fugle, børn og både. Hun lukker øjnene, og da hun åbner dem igen, er søen forvandlet til et blankt, sort spejl. Og hun er barn af det hvide slot. Hendes kjole er af flødeskum, og svanerne er hendes legekammerater. De spiser brød af hendes hænder, og somme tider lægger hun armen om en svanes hals, og de dykker sammen. Svanens sorte fødder og hendes små laksko skinner, når de plukker af de grønne, slimede vandplanter, der gør svaneungerne så glade.

Da de har tømt hendes hænder, bider de hende hårdt i fingrene og napper i hendes kjole for at trække hende hen mod søen igen. Hun dykker alene og fylder hænderne helt og gisper, da hun kommer op til overfladen.

Igen æder de grådigt, og hun stryger dem over de bløde, buede nakker og kysser de hårde næb. Men pludselig
er ungerne søvnige, og svanerne skal hjem. Søens spejl er tomt.

Wendy spiser stjerner. De er skarpe og stikker lidt på tungen. Hun drikker fin regn til.

„Og hvad så?"

Hun svarer ikke, men kryber helt ind i ulven og dækker ansigtet med det gennemtyggede ærme. Sammen glider de ned på bænken og falder i søvn.

Men pludselig er der en fin metallisk lyd, som fra en ganske lille fugls strube, og ulvens pels rejser sig fra nakke til hæl.

Selve skuddet kender hun fra fjernsynet. Det bliver hængende længe i hendes ører som en underlig dump melodi. Smerten er inden for hendes grænse, og blodet er varmere end hendes hænder.

I morgen vil hun måske synge for hans slips.

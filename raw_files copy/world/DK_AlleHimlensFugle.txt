1

Vinden rækker ind i huset fordi den længes efter noget at kalde hjem. Den rører tingene. De fleste er for tunge at løfte for vinden. Den rører ved kniven og ved skovlen, den rører ved tæpperne og skoene, den rører ved spandene med korn, men den kan kun løfte bladene, de brune, tørre blade i det forreste rum. De løfter sig først i et hjørne, så i et andet. Vinden går rundt derinde og sparker lidt til bladene for at sige: Her er jeg, her flytter jeg ind, må jeg bo her med dig? Så bliver der pludselig stille, vinden tøver, holder vejret som om den venter på svar, men så, med ét hårdt pust, flår den plastikposen af sømmet og blæser søvnen itu.
Hvorfor?

Hun må have været vågen længe før hun tænker hvorfor, hvorfor skal jeg op? Hvis hun var faldet i søvn igen, havde hun nok glemt at hun havde været vågen, det er kun fordi ordet hvorfor steg op fra nattens havbund at hun nu ser sig om i mørket og forstår at hun ikke sover. At kunne tænke jeg er at være vågen. Det må være den smældende lyd af plastik der har vækket hende. Vinden har revet den gule plastikpose itu i nat, den fine, gule pose som hun ellers havde sømmet hen over den ødelagte rude for at holde vinden ude. Nu hænger posen i et enkelt søm og flapper mod væggen. Mens hun ligger her og lytter, føler hun noget andet trænge igennem søvndisen. Det er en følelse; at der er noget hun skal, noget der er vigtigt, og derfor er hun vågnet, men her på kanten af søvnen er det stadig bare en uklar følelse, eller en tanke som endnu ikke er moden, som et skud på et æbletræ, man kan se anlægget til et æble, en lille, grøn kugle hvor saft samles
gennem sommeren, det løber fra roden gennem barken og ned i æblet indtil den læderagtige skal er blevet så rød og sprød at den knækkes med et let bid: en tanke lige til at plukke fra grenen, for nu husker hun det, hun skal jo op, det er sådan det er, hun skal op fordi det er i dag hun forlader huset.

Hun slår dynen til side og mærker vinden øjeblikkeligt sluge sengens tykke, stillestående varme uden at luften bliver mindre isnende af den grund. Hun tænker på ingenting mens hun tager bukser på, de tykke strømper, sine bedste støvler, tager trøjerne på, børster tænder og knapper frakken, hvis lommer hun fylder med æbler og nødder og majsbrød. Det er for farligt at tænke nu, hvis hun begynder på det, stopper hun op ligesom de andre dage, og så kommer hun heller ikke af sted i dag. Hun tænder ikke lampen, men gør alt i mørket. Det er som at gå rundt i en drøm hvor intet rigtig gælder, og sådan snyder hun sig selv til at gøre det hun ellers ikke har turdet gøre:
Hun går udenfor og lukker døren efter sig. Hun sætter en bjælke i spænd under dørhåndtaget, så den ikke kan springe op, også selvom dét egentlig ikke har nogen betydning nu hvor hun forlader det hele.

Hun når kun et par skridt ned ad havestien før hun må vende sig om og se sig tilbage. Skydækket har slugt månens lys. Her er så mørkt at Rosenhaven ikke ligner et hus, men føles som et stort dyr, hun mærker dets svage em af varme der siger at her ligger noget levende og sover. Det ærgrer hende at hun ikke har et bedre stykke plastik at sætte for vinduet. Den gule pose var for tynd, det vidste hun godt da hun satte den op, men det var så fint når solen lyste igennem den, så følte hun sig som rogn, som et lille fiskeæg inde bag ægsækkens orangerøde hinde. Nu vil det regne og blæse ind, fuglene vil følge med og vil spise kornet i sækkene, og regnen vil æde af gulvet under vinduet. Det kan hun ikke gøre noget ved nu. Alligevel kan hun ikke lade være
med at se mod den knuste rude, hvorfra varmen siver ud. Det havde måske været bedre at vente med at gå til hun havde fundet et ordenligt stykke plastik. Der er noget godt ved at efterlade sit hus i orden, også selvom man ikke kommer tilbage, men så var hun måske slet ikke kommet af sted, og af sted skal hun. Det kan ikke være anderledes.

Vognen står fuldt pakket under presseningen ved brændeskuret. Hun folder presseningen sammen og spænder den fast under vognen sammen med nettene. Der har vognen stået i mange dage og ventet på hende mens hun har prøvet at beslutte sig for at gå, eller nej, besluttet sig havde hun jo, men at gå var svært, og derfor trak det ud den ene dag efter den anden mens hun blev liggende i sengen eller fandt på gøremål hun burde ordne inden.

Ja, så går vi, siger hun og trækker vognen ud på asfalten. Et øjeblik basker hjertet i brystet, men falder så til ro mens hun stille og roligt skubber vognen fremad. Hun kender det før-
ste stykke, det er let at gå på asfalten i mørket. Vognen rasler, men ikke så meget, og snart falder hun i søvn igen inde i sig selv og glemmer for en tid at denne dag ikke er som alle de andre dage. Hun lader sig synke ind i natten. For mørket kan man sove i med åbne øjne, det har lagt sig over alt, så hverken gader eller lygtepæle kræver opmærksomhed, alle farver og former er tavse, kun asfalten lige foran hende skinner svagt, hun kan akkurat se hvor hun går, men ikke hvor hun er på vej hen. Hun går med vognen som om det er vognen der bestemmer retningen og hun kun en skygge der følger efter.

Sådan går hun i lang tid. Det er koldt herude, men indeni er hun en kugle af varme og søvn, indeni har hun ikke skubbet dynen til side, nej, hun er slet ikke vågen endnu, hun går bare her og drømmer. Men så får hun noget i øjet, hun gnubber og ser ned på sin finger gennem øjets tårehinde, en vinge folder sig ud af den sammenrullede klump, og sådan går det til at myg er den
første klare tanke hun tænker, nu hvor hun er på vej. Pludselig lægger hun mærke til hvor lys natten er blevet, og selvom de ikke kan ses endnu, er luften fyldt med fugleskrig, de overdøver hendes nattetynde tanker, prikker hul på kuglen af søvn, så hun strækker sig ud af sig selv og ser at hun er ved at være fremme ved dækbjerget. Og ved myggene.

Som hende er de vågnet med gryet, det er nu de er allerværst, de sværmer, så man ikke kan tænke på andet end myg, en hel sværm af tanker svirrer og farer rundt, følger først den ene myg, og så den på håndleddet, og så den ved hagen, og med tankerne fulde af myg er det umuligt at sove mere. Myg hører sammen med fugle og fisk, ved hun, fisk spiser myggelarverne, og fuglene napper dem i vinden, og hun holder så meget af fugle at hun ikke vil undvære dem for noget i verden, men nogle gange, som nu hvor myggene svirrer så tykt at man må gå med munden lukket, er det lige før hun kunne leve uden fuglene hvis bare myggene også forsvandt.
Det er værst her ved dækkene, for i dækkene er der altid en rest af vand hvor solen ikke når ind, og der lægger myggene deres æg. Standser man ved et dæk, kan man være sikker på at blive bidt, og ved dækbjergene er luften sort af myg, men det er her ruten ned til havet går. Hun kniber munden og øjnene sammen til smalle sprækker, trækker hætten over hovedet og skuldrene op og skubber vognen hurtigt ned ad stien. Et sted har nattens storm revet toppen af et mindre bjerg, og en del af dækkene er faldet ned på asfalten, så hun må bruge tid på at skubbe dem til side mens myggene sætter sig på hendes hænder. Hun ignorerer lysten til at verfe dem af indtil hun kan komme forbi med vognen.

Fra dækbjergene går det kun nedad bortset fra én bakke. Her går hun ikke på asfalt, men ad en sti som hun og Or selv har trampet ned og ryddet for de skarpeste murbrokker, en sti som de har brugt mange kræfter på at holde fri for krat og slyngplanter. Her har hun normalt ikke
vogn med, for hun fanger sjældent flere fisk end hvad hun kan have i tasken. Hun prøver først at trække den tunge vogn op ad stien, men der er for mange sten i vejen, så hun bliver nødt til at bære sækken og nogle af kasserne over bakken før vognen bliver let nok til at den kan bugseres op.

Krattet er blevet kraftigere, ser hun nu i det tiltagende morgenlys mens hun forsigtigt lirker sækken fri af en tornet hybengren. Man kan næsten ikke se murbrokkerne, ledningerne og brædderne, de nedbrændte højhuse er ved at blive til en rigtig bakke med krat, gåsefod og fuglegræs og på bakketoppen et tæt tæppe af småblomster, planter som har fundet aske og grus nok til at gro i beton og glas. Lange metalbjælker står ud af murbrokkerne, men også de er dækket af flaskegrønne klatreplanter, som nogle steder danner et tag over stien. Det er så mørkt under bladene at hun ikke kan se hvor hun går, men da hun endelig får skubbet den halvtømte vogn helt op på toppen mellem smørblomster og
blåklokker, ser hun den sidste klare stjerne ligge lavt i det røde lys hen over havet.

Hun standser for at få vejret. Det var hårdt at få vognen over murbrokkerne, hun sætter sig og lader pulsen falde mens hun lytter. Først hører hun bare sit eget blod suse, men så kommer roen, og et øjeblik er det som om hun hører det. Himlen der spejler sig i havet, det lysende vand. Men så mister hun det igen, tankerne begynder, og det hun hørte, var bare et par fugle, bølgerne og vinden, men ikke det. Hun ser ud over husene i havet, himlen i vinduerne, og se, nu står solen op, og stjernen forsvinder i det store lys.

Fra bakken går hun ned gennem et område hvor gaderne er meget snævre, husene høje og sortsvedne. Slugten, kaldte hun og Or den del af ruten ned mod havet. Det knaser under støvlerne, flagermus skyder ind og ud af de gabende vinduesåbninger over hende, stedet her har altid givet hende en følelse af at være en mus fanget på bunden af en flaske, men nu er hun på vej af
sted, og tanken om det får Slugten til at føles mindre mørk. Hun kan se mos og lav brede deres gulgrønne tæpper ud over murværket.

Aldrig flere fisk. Or, siger hun og skubber lidt kraftigere til vognen end hun behøver. Jo mere dagen tager til, jo sværere er det at holde tankerne væk, og med tankerne kommer tvivlen. Det bliver en god dag, siger hun til sig selv og tænker videre uden at ville det, men sådan er det at tænke, ordene følger bare efter hinanden; for det er klart at det ville have været en god dag til fisk. Hun tænker på hvor mange fisk hun ville have samlet i dag hvis dagen havde været som den plejer at være. Vinden er rigtig, og lige nu står vandet meget lavt mellem husene. Fra bakken kunne hun se tang glinse helt ude ved Kasteløen. Det sker kun når en kraftig fralandsvind løber sammen med tidevandet. Hun ved hvornår havet trækker sig tilbage, og hvornår det kommer igen. Flod og ebbe, ligesom den sang Or plejede at synge for hende, når hun vågnede op fra mørkedrømmene, nu ebber dages timer
langsomt ud. Mørket forsvandt, og hun kunne sove igen fordi Ors sang var som havets lange åndedrag. Med ebbe trækker havet vandet ind, og man skal vente på ebbe hvis man vil samle muslinger og sætte net ved de lavvandede gader uden at blive for våd.

Hvis i dag havde været som alle andre dage, ville hun være gået langt ud i havet, helt ud mod de yderste havhuse. Det er det bedste sted at sætte net, her får hun tit mange og store fisk. Hun binder nettene fast til gadelygterne, et skilt eller en skraldespand. Hvis hun går ud en dag som i dag med fralandsvind og ebbe, behøver hun kun gummistøvlerne for at nå ud til de gode steder, og når det så bliver flod, kan hun tømme nettene fra flaskebåden. Dengang de havde den mere solide træbåd, sejlede hun og Or nogle gange ud til de oversvømmede betonhaller for at fange spidsfisk, der holder til hvor ålegræsset vokser tættest. Det er længe siden hun glemte det rigtige ord for spidsfisk, den lange, sølvskarpe fisk med grønne ben.
Men alt det er lige meget nu, det betyder ikke noget om vejret er godt til at fiske i. Nu handler det om godt gåvejr, godt tage-af-sted-vejr, og det er egentlig ikke særlig godt nu, hun skulle være gået tidligere, da det var varmere, men det er i hvert fald bedre at gå i dag end at gå i morgen. For det er godt at være af sted, det er godt at gå, og da hun siger det, forstår hun at hun faktisk er på vej nu.

Hun kan ikke lade være med at se sig omkring, alting lyser som om det først er nu hun lægger mærke til hvordan her virkelig er. Hun kender øen så godt og gik bare ad sine stier og fangede de fisk hun skulle bruge, og derfor har hun slet ikke set hvordan det grønne har bredt sig og skinner som fiskefedt, alle blomsterne, røllike, klokkerne og de lilla knapblomster, så mange små træer der alle er yngre end hende, men som nu tårner sig op over hendes hoved. Der vokser vinranker op ad lygtepælene, og de mure der stadig står, udbrændte og uden ruder, er dækket af efeu og humle, selv på de gamle træers brændte stubbe
vokser der nu ørevoksfedtede svampe, orange og gule. Der må have ligget en sky over alt dette, som først er forsvundet nu hvor hun forlader det hele. Tænk, at her er blevet så grønt. Men blomsterne og træerne er jo ikke kommet natten over, det må være hende der allerede er blevet en anden ved at lukke døren og sætte en bjælke for. Hun har fået nye øjne fordi det er sidste gang hun går her på øen, hun skubber til vognen og føler at alt kan blive anderledes.

Nede mod havet bliver gaderne smalle igen, de fleste er fyldt op med murbrokker. Hun kan kun komme igennem med vognen fordi hun og Or har brugt flere år på at flytte betonklumper, teglsten, aske og affald, så det blev lettere at komme ned til det sted ved havet hvor huset med fiskegrej og flaskebåden er.

Hun går forbi det hus hvor hun og Or lå hele natten dengang de ikke nåede op til Rosenhaven før et pludseligt uvejr brød ud over dem, bølgerne blev så høje at vandet skyllede op gennem flere
gader end nogensinde før, og de mistede alle fiskeredskaberne, havet vendte op og ned på sten og biler, så de stier hun og Or havde ryddet, blev dynget til igen og de måtte finde nye ruter. Havet er uforudsigeligt og ændrer sig ofte, så det ikke er til at sige hvor øen slutter, og hvor havet begynder; det skifter hvilke gader der hører til havet og hvilke der hører til øen. Før branden var øen slet ikke en ø, men en del af landet på den anden side, det store land, har Or fortalt.

Vognen er fyldt helt op med ting og mad, den er tung, det tager tid at komme gennem gaderne, og derfor er det næsten blevet middag før hun endelig får skubbet den ud til tangen som ebben har blottet. Kun helt nede for enden af gaden kan hun se bølgerne bruse i brændingen. Her ved havet er der mange huse som ikke er brændt ned, i dem har hun og Or fundet gode ting, og i et af dem har hun sin flaskebåd. Hun efterlader vognen i tangen. Det vokser så hurtigt og tæt at det allerede har dækket det gode stykke asfalt i
havet som hun plejer at holde ryddet for bedre at kunne få båden ud.

Hun vader gennem det lave vand hen til porten og går ind i gården for at se til båden, om nettene stadig er hele, om knuderne holder. Det eneste gode ved flaskebåden i forhold til træbåden er at hun selv kan løfte den på højkant fordi flaskerne næsten ikke vejer noget. Hun gennemgik også båden i går og skiftede det ene net ud. Det var ikke gået i stykker, men der var steder hvor nylonen virkede lidt tyndslidt. Nettene holder flaskerne på plads under to trædøre som hun har fundet i et af de andre huse i havet. Hun har ladet dørhåndtagene sidde, for de er gode som kroge. Når hun fisker, plejer hun at hænge en vasketøjskurv på håndtagskrogen halvt nede i vandet, så fiskene kan holde sig friske mens hun tømmer resten af nettene.

Hun har kun haft flaskebåden siden i sommer, og så langt som hun skal i dag, har hun aldrig sejlet med den før. Da træbåden forsvandt, samlede hun bare muslinger og småfisk i de pøle som
ebben efterlod, og det var nok til at gøre hende mæt. Først da hun besluttede sig for at forlade øen, kom hun i tanke om den flydekasse, Or lavede til hende da hun var for lille og for lav til at vade gennem gaderne. Det var en fiskekasse med plastikflasker under og et reb i, så Or kunne trække hende efter sig når de ledte efter ting i husene. Dengang vejede hun jo ingenting, men her i sommer tog det hende mere end en måne at samle flasker nok til en rigtig båd med plads til hende selv og vognen. Det er ellers let nok at samle plastikflasker i tangen, for havet bærer nye med sig hver dag, men hun har brug for flasker med en god prop hvis båden skal holde sig flydende. Og vognen er tung.

Hun hiver i nettet, rykker i båden, men flaskerne holder tæt. Da hun har sikret sig at alt er så godt som det kan blive, trækker hun båden så langt hen mod vognen som muligt. Alligevel ender hun med at bære alle tingene fra vognen en halv gade ud i havet til båden før hun kan trække den tømte metalvogn hen over tangen.
Da hun har lastet båden, støder flydeflaskerne mod havbundens asfalt og småsten, og hun må vente på flod før båden flyder.

Tiden under solen løber langsomt, lys springer fra sol til hav til rudeglas og til glasstumperne der ligger spredt overalt i tangen. Hun ligger og trækker vejret i takt med havet. For nu er det vigtigt ikke at blive bange, nu hvor forandringen næsten er sket, nu hvor det snart er for sent at fortryde. Hun kniber øjnene sammen og klemmer hånden om rebet.

Er du bange? hviskede Or til hende dengang de ikke nåede tilbage til øen før stormen var over dem. De sad op ad væggen på tredje sal, lyn lyste det tomme rum op i glimt mens havet skyllede ind i huset og fyldte første og derefter anden sal med sort vand.

Luk øjnene og lyt, sagde Or. Hun kneb øjnene sammen og klemte Ors hånd.

Hvad hører du? spurgte Or.

Storm, hviskede hun.
Hvad mere end stormen?

Vinden brølede, bølgerne slog biler mod huset, men der var ingenting de kunne gøre andet end at vente, hun kunne høre sit hjerte bruse i ørerne.

Nu lytter vi til hinanden trække vejret, sagde Or, tænk på åndedraget som et reb du holder fast i. Så sad de der med lukkede øjne, og sammen gik de om bag stormen.

Mens hun ligger her og lytter til luften strømme ind og ud af munden, er havet løbet tilbage. Det stiger rundt om båden. Vinden er holdt op, og solen er så stærk. Sådan et lys er svært at tænke i, og under hende dunker havet mod flydeflaskerne. Dunk, dunk, dunk. Overalt er der lys. Kun når man stirrer direkte ned i havet, kan man se den sorte asfalt gennem den vajende tang.

Hun rejser sig og begynder at stage gennem gaderne. Det er godt at vinden har lagt sig, for båden følger alle små bølger, hun må gøre sig blød i knæ og hofter, så hun kan følge med det vuggende hav. Det er hårdt at stage, hun skal hele
tiden være opmærksom på flydende genstande eller knækkede lygtepæle og rustet metal som kan rive flaskenettene itu. Hun skubber og trækker og glemmer alle tanker, skubber og trækker sig gennem gaderne ad ruten som leder ud mod boulevarden, og da hun ser sig tilbage, får hun udsyn til bakken som Rosenhaven ligger på, men så vender hun ryggen til. Nu ligger hendes hjem bag hende, nej, der lå hendes hjem. Nu er det vindens.
2

Noget hurtigt skyder forbi hende. Og så igen. Hun mærker det som en sitren over øjenlågene. Da hun åbner øjnene, ser hun at det blå er fyldt med sorte knive som slår streger, strøg og diagonaler mellem husene, det hviner i ørerne, de piber, knive slibes, så skarpe er tungerne og vingerne i den sorte sky der nu slår cirkler og store ottetaller over hende. Under hende dunker havet roligt.

Hun bliver liggende lidt endnu og prøver at komme i tanke om hvad Or kaldte de fugle. Deres skrig er en metallisk, ensartet hyletone, en flok flyvefugle der kun kan sige én ting, som de til gengæld gentager igen og igen og igen. Hun har altid undret sig over hvad det er de har at sige til hinanden som er så vigtigt at et enkelt ord, eller nærmest et hvin, er nok til et helt liv. Hun
kan slet ikke forestille sig hvad det skulle være. Måske her-her-her-ber.

Andre fugle flyver helst alene, som hejren, der bare er hvor den står. En stille og præcis fugl. Hvis hun ser en hejre stirre på havfladen, stopper hun også og står stille med nettet i hænderne. Den er så ubevægelig at den har standset tiden, ikke én fjer dirrer, kun regndråbernes ringe i vandet viser at tiden løber som den plejer, men så, et hårdt plask, og i ét nu har den fisken i næbet, sluger fangsten hel og stiller sig til at vente igen. Når den endelig siger noget, har det samme præcision som dens venten, et par hæse kald der runger mellem husene før den bliver tavs igen.

De små hvinefugle, måske skal hun kalde dem det hvis hun ikke kommer i tanke om ordet, flyver derimod uophørligt og kalder uophørligt. De flyver altid sammen, de er aldrig alene, så de behøver egentlig ikke at kalde på hinanden hele tiden. Men måske kalder de ikke, måske hviner de bare os-os-os i flyveglæde over at være mange.
Skyggen er dyb, og gaden er smal, men bortset fra fuglenes sorte sekundlinjer er himmelstriben over hende blå. Hun rejser sig og folder tæppet sammen. En af fuglene skyder tæt forbi hendes øre mens hun ruller tøjringsrebet rundt om dørhåndtaget. Hun stager forsigtigt ud på gaden midt mellem alle de morgenhektiske småfugle. Or elskede dem, en rigtig byfugl, sagde Or. Før den store brand holdt de til i husene på land, men nu er der flest huse i havet. De lægger deres bittesmå æg i reder af tang, græs og fjer i husenes skabe og kommoder, flyver op og ned ad gaderne og over tagene, rundt og rundt til de flyver ind i vinduerne. Nogle gange knuses glasset, så fuglen hamrer ind i huset som en blød sten, men oftest holder glasset, og fuglen dratter i havet.

Det virker som om flaskerne sidder hvor de skal, der er ingen modstand, båden glider hen over vandet. Hun sætter farten op for at få varmen, hun kender området godt og er ikke bange for at fare vild eller sejle ind i en blindgyde. Hun og Or har tit sejlet træbåden gennem de her gader
for at fiske og for at lede efter ting i havhusene, og det her var en af de gader hun svømmede gennem dengang hun ledte efter Or.

Pludselig går der et ryk gennem båden, og hun mister balancen. Den må sidde fast. Hun trækker vejret dybt og skubber forsigtigt båden en håndsbred tilbage, det går, men noget skurrer efter båden, og så skubber hun lidt frem, men den er stadig tung, noget har hægtet sig fast til den og følger efter hende. Hun mærker efter hele vejen rundt om båden med stagen til hun får fat i det, men hun tør ikke hive til. I stedet trækker hun stagen op og tager tøjet af.

Under vandet skubber hun den mørkegrønne blæretang til side og får fat i et hjul. Det er en cykel, men den er let nok at få fri når bare hun kan bruge sine hænder. Hun løsner den fra nettet og lægger den ned på havbunden ved siden af en tilgroet skraldespand.

Efter det stager hun mere forsigtigt og mærker efter før hun skubber sig frem. Der skal ikke så
meget til for at ødelægge flaskebåden, under vandet er gaderne fyldt med skær der let river net itu, skraldespande og skilte især, så det er bedst at holde sig på lidt dybere vand, men hun må ikke komme længere ud end at hun stadig kan nå havbunden med stagen. Det går fint, og når først solen når ned i gaderne, fryser hun ikke længere, selvom hun bevæger sig langsomt fremad.

Enkelte gange, blikstille dage med sol, sejlede hun og Or ud på det åbne hav i den gode træbåd, ikke for at fiske, men bare for at sejle. Det var timer hvor Or fløjtede og tog tag efter tag i samme stærke rytme. På nogle ture nåede de næsten ud til vindmøllerne, men kun på sommerdage og kun med meget stor varsomhed, for storme kan komme når som helst. Alligevel gjorde de det igen og igen, for at sidde der på toften under den høje himmel, så langt ude at øen blev en stribe, alt blåt, og man måtte lukke øjnene for at se ud gennem en bittelille sprække, var det bedste de vidste.
Under deres sidste tur var det hende der roede, og da forstod hun hvorfor Or fik havblik i øjnene af at ro. Det er så godt at mærke hvordan hænderne er bundet sammen med skuldrene og ryggen af kraftige bånd som spændes når man fører årerne gennem vandet. Og den pludselige lethed idet årerne trækkes op, som om ingen lemmer hører sammen, men bare svæver frit i luften - sådan er det ikke at stage, der er for meget at være opmærksom på, og hvis hun husker rigtigt nu, kommer Dragepladsen rundt om næste gadehjørne, en stor, åben plads med en lav skarvø, hvor to rønnebærtræer har sået sig selv. Der har hun og Or flere gange hentet sække med hvid lort til at gøde deres kartofler, majsen og roserne ved huset.

Da hun kommer om hjørnet, er hun først i tvivl om hun har husket rigtigt. Det ligner den samme plads, men der er ingen ø, kun et træ stikker op gennem vandet som en strittende lårbensknogle, hvidt og dødt. Det er lang tid siden hun og Or
var her sidst, vandet må være steget igen og har dækket murbrokkerne som udgjorde øen. Hun stager sig forsigtigt frem mod det overklattede træ til flaskerne støder mod øen, der ligger lige under havfladen.

Da hun har sikret sig at båden er nogenlunde forankret, tager hun en kop majsmel frem, som hun blander op med vand fra ferskvandstønden. Hun sidder og spiser mens hun ser ud over pladsen. Den er stor og åben, næsten som et hav, for her blev alle husene ødelagt under den store brand. Solen står lige ned på vandet, lyset svider, der er ingen skygge at finde, bare et par tynde, sorte striber på vandfladen under skarvtræets grene. Her er så rent og klart. Ingen kraftige lugte, bare en fisket duft af havvand.

Hun trækker stagen op og lægger sig ned, lader armene hvile. Tiden før branden er næsten forsvundet for hende, men hun husker lyden af flyverne der cirklede oppe i luften, mere som store insekter end som fugle, hun husker at de
var bange for dem, at de skulle gemme sig hvis de hørte dem, og hun husker den kraftige stank af skrald. Or sagde at ilden blev så voldsom fordi der var så meget plastik og papir i gaderne. Der var steder mellem husene hvor man ikke kunne komme igennem på grund af affald. Det var som at vade i rådnende tang, sagde Or. Det kan hun ikke selv huske, men hun kan huske tonen Or sagde sikke et svineri med.

Der var bjerge af skrald i glatte plastiksække som skinnede i solen, dem måtte hun ikke kravle på, sagde Or og hev hende hårdt i skulderen, så hun begyndte at græde. Engang, da hun alligevel gjorde det, flækkede plastikken under hende, og en mørk grød flød ud, så hun blev smurt ind i det klæbrige, og den lugt kommer hun aldrig til at glemme. Heller ikke hvordan hårene i næsen blev svedet af da øen brød i brand. Or rev hende ud af søvnen og trak hende med ud i ilden. Luften stormede, og mange skreg. Over dem var himlen mørk, sorte skygger føg som flagermus, man kunne kun se dem tydeligt når de var lige
oven over ilden, som lyste deres bug op. Huse som endnu ikke var brudt i brand, faldt pludselig sammen med voldsomme brag, og flammer skød ud. En gang skete det tæt på dem, hun kan kun beskrive det som at luften gik itu med et stort brag, fulgt af en øjeblikkelig stilhed. Or væltede og forsvandt. Støvet hang tykt i luften, hun hostede, hendes næse og hals lukkede sig til, og hun stod alene i det grå rum af røg uden lyde. Verden var forsvundet. Det var ikke som når luften er så tæt af sne at man ikke kan høre eller se andet, for den tætte sne er mere som en lav, blød mumlen, men da hun stod der i det grå, troede hun at der var blevet slukket for verden. Hun husker det helt tydeligt. Og så husker hun at Or bøjede sig ud af det grå og løftede hende op og knugede hende. Døve og snublende gik de med hovederne bøjede og med brand i ansigtet, mens det døve langsomt fortog sig og blev til en skærende hvinen i øret. De gik og gik og gik, Or vendte sig om mod hende, hun havde sat sig ned på jorden.
Ikke mere.

Jo, du skal.

Ikke mere, Or.

Du skal.

Or holdt hende i hånden og trak på den måde der betød: Kom lidt endnu, gå lidt hurtigere, så holder vi hvil om lidt, men nu, lige nu, gå lidt hurtigere. Sådan talte de med hænderne dengang, men benene kunne ikke mere, hun ville gerne, men hun var så lille. Or stillede tasken med alle deres ting fra sig og tog hende på ryggen, de gik gennem mørke, de gik gennem rødt lys, de kravlede, og de hostede til de nåede hullet i jorden. Hun ville ikke, hun skreg, men overalt omkring dem stod parkens gamle træer i brand, tårnet og det store, gule hus brændte, de kunne se ud over øen, de så tårne falde sammen som bølger der brusende knækker over, og så slog Or hende, hun holdt op med at kæmpe imod, Or løftede hende op, og sammen kravlede de ned under jorden.
Solen er skarp, himlen står ned i vandet. Hun rejser sig, stager over pladsen og videre. Hun kniber øjnene sammen. Vinden tager til, båden ruller let, men ellers er vandet roligt nok mellem husene. Hun stager forbi dragen ved begyndelsen af den store boulevard, der leder til strædet. Kun den irgrønne hale stikker op nu, men under vandet kan man se dens vrede ansigt og tyren i færd med at bide halsen over på den. Før, da de fiskede ved Kasteløen, sejlede de ofte hen over havfruen, de kunne se hendes hår og skuldre og lige akkurat skimte finnebenene, men havfruens ansigt var vendt nedad mod den mørke havbund. Som lille forstod hun ikke, ja, egentlig er det stadig svært for hende at acceptere at havfruen måtte bytte sin stemme væk for at få ben, det giver mening at det må gøre ondt at gå hvis man ikke har haft ben før, men at havheksen ville have havfruens tunge, syntes hun var forfærdeligt.

Så kan hun ikke sige hvem hun er, sagde hun til Or, da Or havde fortalt historien.
Nej, det er prisen for benene.

Men så kan det kun gå galt.

Sådan er historien altså.

Kan du ikke lave den om?

Og så havde Or lavet historien om, men hun kunne ikke rigtig glemme finnebenene under vandet.

Fuglene følger hende stadig. De piber og flyver rundt i store cirkler omkring hende som om de vil vise hende hvordan vinden ser ud når den snor sig om sig selv, og nu farer de videre med vinden hen over husene, over strædet og ind i det store land. De har for korte ben til at sidde, så de flyver næsten hele tiden og kan sove i vinden, har Or engang fortalt. Snart bliver det for koldt til dem, og så flyver de, hvert år ved denne tid ser hun dem forsvinde ud over havet, og der bliver stille mellem husene. Og det er ikke bare dem, men flok efter flok af alle slags fugle, som lærkerne, gæs og alle de andre fugle, hvis ord hun har glemt. De flyver til et andet
sted, som hun ikke kender, hun har aldrig været andre steder end her, der findes ikke andre steder end her, sagde Or engang med den tone som betød og så taler vi ikke mere om det. Men hvor flyver de så hen om vinteren, spurgte hun alligevel. Ud over havet, sagde Or og gik ud til kartoflerne.

Måske har Or ret, hun ved ikke meget om landet på den anden side. Kun at det er stort, større end øen. Hun har så ofte stået på toppen af bakken og set over på den anden side af strædet. Selvom havet vokser støt, er strædet der skiller øen fra landet, stadig ikke særlig bredt, i virkeligheden mere som en flod end som hav, og alligevel har hun aldrig været ovre på den anden side.

Men nu er hun på vej, ligesom fuglene. Det er en god tanke, den giver kraft til armene, og hun støder af sted, skubber flaskebåden med vognen og sine ting ud i strædet. Båden flyver, hendes arme er lette som vinger, og hun har vinden i ryggen. Selvom strædet nogle steder er for dybt til
stagen, gør det hende ikke bange eller får hende til at fortryde. Stille og roligt lader hun flaskebåden drive med strømmen, mens hun mærker efter med stagen i det bundløse til hun finder bunden igen, dér. Hun trækker sig forsigtigt frem. Og så støder flaskebåden på bund ved den anden bred. Hun hopper ned i vandet og trækker båden så langt op mod bredden som hun kan. Hun løfter kasserne, tønden, sækken og til sidst vognen selv op på asfalten. Hun spekulerer et øjeblik over hvad hun skal gøre med flaskebåden, men så skubber hun den ud i strædet og lader den flyde af sted.

Nu står hun i det nye og ser over på øen, på bakken med cisternerne, de kolde, våde gange hvor Or bar hende ned da alting brændte, og på husene og de tårne der endnu ikke er væltet. Øen er mørkegrøn mod solnedgangen, havhusenes ruder lyser rødt af aften som roserne i deres have. Hun ser på de hvide vindmøller, havets enorme tusindfryd, de fleste har tabt deres blade, men dem, der endnu ikke er helt afblomstrede, snurrer
langsomt rundt med aftenbrisen, og så ser hun ud på det høje tårn i vandet.

Ja, det er godt at være af sted, siger hun højt, så det runger i aftenstilheden, og hun føler sig stærkere og mere fast end hun har gjort længe, og så gentager hun det, det er godt at være af sted, men fordi hun siger det igen, kommer det til at lyde som om hun prøver at overtale nogen, og så forstår hun at der må være en lille skygge et sted i den store, glade følelse. Hun følger de hurtige knivfugle med blikket, nu er de bare en fjern, flimrende plet mod det dybe blå, en sort plet der falder som en sten gennem kroppens glas og lander på bunden, hvor mørket venter; skyggen er ikke stor, men den er der. Så er fuglene væk, og hun kan stadig ikke huske hvad Or kaldte dem selvom hun har forsøgt at komme i tanke om ordet hele dagen. Nå, siger hun og vifter skyggen af, pyt med det. En dag som i dag skal man ikke lade sådan en lille fugl gøre en trist, og måske finder hun ordet igen. Hvad der er blevet væk, kan findes, sagde Or altid.

3

Hun må standse et øjeblik for at fjerne noget plastik fra hjulet, men ellers stopper hun ikke, det gælder om at blive ved med at gå, det gælder om at holde fast i det nye og den store, stærke følelse af at gå og at være en anden end den hun var. Nu er hun en der har forladt et sted. Det er godt at gå. Og når man først er begyndt at gå, er det ikke til at vide hvordan man holder op. Der er noget foran der vil tæt på, men når det er kommet tæt på, har noget nyt stillet sig frem lige inden for øjets rækkevidde, og så må man gå lidt endnu.

Hun har allerede gået i mange dage og har set meget: store træer, høje træer, træer med tykke stammer og træer med kroner lige så brede som hustage. Hun vidste ikke at noget levende kunne
blive så stort. Også træet med de søde grønne frugter, dråbeformede, store som en hånd, har hun genfundet. Hun spiste også sådan nogle frugter da hun var lille, men havet steg, og træet druknede. Hun havde helt glemt dem, men i det store land findes der mange af den slags træer. De vokser her ved et lille hus, hvor taget er faldet ind. Der er også et stort æbletræ, en gennemrustet bil.

Huset ligger alene mellem siv og græs så højt at det når hende til hagen, fra asfalten ser hun ud over et åbent land, kun ved horisonten begynder skovenes mørke bræmme. Duggen driver over engene. Ordene kommer til hende. Det sker at hun glemmer et ord, men det sker også at ordene dukker op senere. De kommer især når hun ikke tænker på dem, så flyver de ud af en busk, falder ned fra et træ eller glider tæt forbi benet som en fisk. Eng. Mange af de ord som forsvinder, kommer ellers ikke igen, så har hun mistet dem og ved ikke hvordan hun skal finde dem igen,
nogle gange glemmer hun endda at hun har glemt et ord, og så er det virkelig forsvundet.

Duggen driver over engene. De er dejlige ord. Hun siger dem igen. Hun synger dem. Hun forstår ikke helt hvad det betyder at duggen driver, men hun ved at eng hører sammen med græs, og sammen med ordet følger mindet om engang hvor Or standsede ved Rytteren da de var på vej mod havet. Her var der engang en stor plads, sagde Or, men se hvor meget græs her er nu, det er næsten som en eng. Så kaldte de stedet for Rytterengen, men Rytterengen har været dækket af hav de seneste år, og hun glemte ordet eng.

Hun efterlader vognen på asfalten og går hen over engen, hun vil holde middagspause under træerne. Hun plukker lommerne fulde af dråbefrugter og sætter sig i skyggen. Græsset glitrer. Det er lunt i dag, men ikke for varmt, ikke lige så varmt som på øen om sommeren, hvor der ikke falder dug, og hvor de små bække løber tørre, så hun må hente vand fra floden i metrokløften. Sommer
er at ligge stille inde i et havhus hele dagen og ikke lave andet end at vente på briser i en em af rådden tang, en lugt lige så grødtyk som det algerøde hav. Først ved solnedgang var hun og Or i stand til at rejse sig og gå mod kløften med vanddunkene. For at hente drikkevand skulle de kravle dybt ned i skyggerne, og dernede på bunden mellem cykler, murbrokker, ledninger og bløde bjerge af rådden plastik og skrald løb en slammet flod. Ét sted så de en lang metalslange ligge i vandet, halvt begravet i mudder. Engang var der ikke vand i kløften, dengang var det slet ikke en kløft, men en tunnel, fortalte Or, og ovenover var der huse og træer og asfalt, men da pumperne stoppede, begyndte der at løbe vand i tunnelerne, og til sidst faldt loftet og jorden ned: Floderne vendte tilbage til øen.

Hane, høne eller kylling, siger hun og gemmer frøene bag ryggen. Det er en god leg. Hver gang hun blev træt og satte sig ned, især når hun og Or var i gang med at bryde asfalt, bukkede Or sig
ned, rev frøene af et græsstrå og skjulte dem bag ryggen. Så skulle hun gætte om det var en hane, en høne eller en kylling, der gemte sig i hånden. En hane er når græstoppen stritter op i vejret med frøene på stilken, en høne har mindre stilk og frø som en kugle, mens en kylling er en kugle af frø uden stilk. Hun snyder lidt og mærker efter, det er vistnok en kylling.

Kylling, siger hun og rækker hånden frem. Men nej, selvom det ligner en kylling, stikker en lille stilk med to frø op af frøkuglen, og så er det altså en høne. Hun kaster hønen ned i en bred revne i asfalten foran det sammenfaldne hus ved frugttræerne. For der er god jord, og der er dårlig jord. Dårlig jord kan blive til god jord, men det tager tid. Lyng er et tegn på dårlig jord, sur jord, udpint jord, forklarede Or hende og rystede på hovedet. Græs og lyng vokser på dårlig jord, men når lyngen har ædt sig selv, er jorden blevet en smule bedre, og så vil skoven tage over med tiden. Her på engen er lyngen så tæt at hun hopper fra tue til tue uden at røre
jorden, som en guldsmed. Når hun og Or ikke havde travlt med at fiske, samle nødder, hyppe kartofler, brænde salt, og hvad Or ellers mente var nødvendigt, gjorde de dårlig jord til god jord ved at bryde asfalt op omkring deres hus og sprede græsfrø på gruset under asfalten.

Hun er glad for at der også er asfalt i landet på den anden side. Her er den bredere, og der er færre forgreninger, det er lettere at gå med vognen. Der var også asfalt overalt på øen. Oppe fra toppen af bakken kunne man se de lange striber løbe over hele øen, mørke årer som dem i hendes arm og på hendes lår. Hun har altid tænkt på asfalten som et stort net, og følger man trådene, ender man ved havet hvor det løber ud i vandet mellem husene i havet og fortsætter under tangen. Sommetider tog hun og Or op til tårnet for at se ud over landet på den anden side, deroppe kunne de se asfalten fortsætte på den anden side af strædet, men Or ville ikke krydse vandet. Or ville slet ikke tale om hvad
der var på den anden side. Mere af det samme, sagde Or. Intet, sagde Or en anden gang. Mere af det samme, intet. Måske var det derfor Or ville have at de skulle bryde asfalt. Et stort arbejde for ingenting, syntes hun.

Vi bliver jo aldrig færdige, sagde hun engang og satte sig ned på fortovskanten. Hun ville ikke mere. Det var dumt, og det var varmt. Or stillede den store huggekniv fra sig og så hen på hende. Ors hænder var helt mørkerøde. Sveden strømmede ned over ansigtet lige ned i det højre øje, for der var ikke noget øjenbryn, hårene kunne ikke længere vokse i den knudrede lyserøde hud, som branden havde bidt i. Så øjet blev altid helt rødt når Or arbejdede hårdt. Or tørrede sit svedvåde ansigt i ærmet og stirrede på hende uden at sige noget, det var ikke til at holde ud at se på den sorte pupil i øjets æblekød, så hun begyndte at hive blade af det lille asketræ der voksede i kloakristen.

Det nytter jo ikke noget, Or, sagde hun igen til bladene samlet i skødet, hun ville ikke give
op endnu, for at bryde asfalt var det værste. Or prustede, men tog bare fat i huggeknivens lange skaft og begyndte igen at hamre det skinnende knivsblad ned i den sorte stenmasse. Or fortsatte. Hun blev siddende. Or fortsatte. Til sidst kunne hun ikke stå imod længere, hun rejste sig og gik hen med vand. Or stoppede og drak hele kanden, hun kunne se hænderne og knæene ryste. Så forsatte Or, og hun begyndte igen at bære asfaltstykkerne op på en af husbunkerne. Det var hendes opgave at stable de flade stenstykker i stakke på toppen af bakkerne, det er et stenbrev, havde Or fortalt, skamstøtter, sagde Or en anden gang, uden at forklare hverken brev eller skam. De havde allerede lavet mange. Først da solen stod lige over en af de sorte støtter, stoppede Or og lagde sig ned på den asfalt der ikke var blevet hugget i stykker endnu. Hun lagde sig ved siden af Or, og så lå de der sammen på den sollune asfalt og stirrede op. Ors vejrtrækning var stadig stødende, men noget af det spændte var forsvundet da Or endelig svarede.
Det er en slags bod.

Hvad er bod?

Det er svært at forklare, havde Or svaret, men bod var en af de vigtige ting.

Det er dejligt at gå i græs, og det er endnu dejligere at lægge sig i den søde, kraftige lyngduft. Vinden dasker til stråenes fjerede toppe, de rasler. Hun kan næsten ikke se himlen gennem græsset, det vokser tykt her. En orange myre kravler på den grønne bro over hendes øje, hun løfter hovedet lidt, stikker tungen ud og slikker den i sig med et gulsurt gys. Nu kunne det være dejligt at blive liggende her; en så varm solskinsdag som i dag kommer der ikke mange flere af inden vinter, sådan en dag som i dag burde man slet ikke rejse sig, man burde blive liggende og glemme det hele i græsset, men det må hun ikke. Hun sætter sig op og ser hen på vognen. Men hun vil ikke. Hun vil blive liggende, hun skal op. Og op, nu står hun på benene, nu går hun mod vognen, nu skubber
hun den selvom det er tungt, og selvom asfalten her har huller, og alt hvad hun vil, ligger i græsset, ja, alt i hende ligger i græsset, det er bare benene der går, og armene der skubber, fordi de skal, fordi det er vigtigt at gå. For Or var det vigtigt at blive, vigtigt at gemme sig og vigtigt at vente.

Det er vigtigt at gå, siger hun højt, så benene bliver lidt mere villige, og tankerne slipper taget i græsset. Længslen efter at blive til græs og vind trækker sig tilbage og lader hende gå fremad igen. Nå, tænker hun overrasket. Det er altså vigtigt at gå. Og tanken gør hende glad. Hun er i gang med at gøre noget vigtigt: Hun går. Ikke noget med at blive. Ikke noget med at stoppe for længe ad gangen, man stopper når man skal spise og sove, og sådan er det, men gå, det skal hun. Or ville blive, hun vil gå. Or ville fjerne asfalt og sprede græs, men det ville da være svært at gå her med vognen hvis ikke asfalten var der. For hende er asfalten vigtig. Det var ellers altid Or der var så fuld af vigtige ting.
Det er vigtigt at holde taget tæt og lægge kartoflerne dybt.

Det er vigtigt at salte nok fisk til en hel vinter. Det er vigtigt ikke at sejle for langt ud på havet. Det er vigtigt ikke at gå på is. Den er ikke til at stole på.

Det er vigtigt at gemme sig, hvis der kommer et fly.

Det er vigtigt at huske ordene.

Or havde så travlt hele dagen fra morgen til aften med alle de ting som var vigtige at huske og vigtige at gøre. Der er altid noget at gøre, det er vigtigt at være i gang, sagde Or tit og mente kartofler, tæpper, sko og brænde, eller bod og fisk og salt. I sommer, hvor hun bare var vind og græs, glemte hun Or, og hun glemte det vigtige. Hun holdt op med at gøre hvad Or havde sagt hun skulle gøre, og blev liggende i græsset og tænkte tanker fulde af græs og vind. Det var ikke svært at finde æbler og mus, men hun havde ikke lyst til at spise, hun ville bare ligge i græsset og
blive til græs, hun havde ikke lyst til at tænke, og græs tænker ikke, så hun forsøgte ikke at tænke, men at forsøge ikke at tænke er det samme som at tænke, og tanken voksede, og til sidst blev den til et ord hun ikke kunne glemme. Da var det som om hun vågnede, hun så sig omkring og tænkte: jeg. Hun huskede hvad vigtigt betød. Vigtigt er det man skal gøre. Noget er vigtigt fordi noget ikke er vigtigt. Det forstod hun ikke før Or forsvandt. Det vigtige er som sko. Dem skal du tage på hver dag. Det var det hun glemte, dengang hun bare lå i græsset og lod vinden viske ordene ud, hun ville glemme det hele, men så vågnede hun og huskede det igen, og da hun huskede det, rejste hun sig fra græsset, og hun besluttede sig for at hun skulle forlade øen, at hun skulle begynde at gå.
4

VlLDGÆSSENE TRÆKKER KØLVANDSSTRIBER i skyernes beton. Fjerdragten har samme tone som himlen og som de enge middagsmulmet har drænet for farve, kun de orange næb skiller sig ud fra alt det grå. Flokken flyver frem og tilbage, næbene går fra side til side, de overvejer om dette er et godt sted at græsse, de kalder med de høje hvin, og suset fra svingfjerene fylder luften. De beslutter sig, begynder at strække ben og fødder ud, basker baglæns med vingerne for at sænke farten og lander så i det hav af gæs der allerede græsser, pruster til hinanden og snadrer på de brede enge rundt om søen. Flokken af små, sorthalsede gæs der har slået sig ned tæt ved det egetræ som hun sidder ved, bryder ud i en række højlydte gak da de lidt større grågæs lander ved dem. Se skybjerget, sagde Or altid, når de sortnende
masser stablede sig oven på hinanden, parate til at styrte ned over det sidste stykke blå. Hun betragter det tynde sølvslør der bliver trukket for den sidste stribe af klar himmel, gæssene pakker sig tættere sammen, nogle gemmer hovederne, de venter også på regnen.

Presenningen er trukket over vognen, hun satte sig under den store eg for at vente på at bygen skulle passere, men det der lignede en let regn, ser nu ud til at blive kraftigere, vinden har ikke spredt skyerne, tværtimod er de blevet så tunge at himlen synes at være sunket helt ned til trætoppene. Alt har været så umuligt at hun har lyst til give op og blive siddende her til en ny dag begynder, men det er for tidligt at slå lejr. I morges stødte hun mod en vindmølle der lå tværs over asfalten, og da der var sump på begge sider, måtte hun tømme vognen, bære alt over og så skubbe vognen forsigtigt fra tue til tue uden om det enorme rør. Nu sidder hun her og kan stadig skimte den bakke hvor hun overnattede sidste
nat. Hun skal længere i dag, men hun vil helst undgå at gå i regn.

Det blæser op, vinden hyler, den hvirvler op foran regnskyerne som en flok rasende krager. Jeg er lige i hælene på dig, er det som om vinden råber, du slipper ikke for mig. Uanset hvor langt hun går, indhenter vinden hende altid. Især nu hvor hun og vognen bor på asfalten, hvor man ikke kan holde vinden ude ved at lukke døren. Det nytter ikke noget at lytte til den i dag, den brøler bare sit evige omkvæd, her er jeg, uden at lytte til andre.

Hun trækker frakken tættere om sig, og for at holde varmen inde tænker hun på ovnen med brænde og kurvene med brombær og æbleskiver der stod og tørrede, kurv efter kurv af søde bær, tæpperne og Or. Rosenhaven var hendes på en måde som er svær at sætte ord på, hun kendte det så godt at det næsten var som at gå rundt inde i sig selv, som om huset var et ekstra lag hud.
Nu føler hun sig så lille og gennemsigtig uden noget til at stå imod den følelse af hjemløshed der emmer fra de åbne vidder. Hvad holder hun af her? Hvad betyder noget? Sækken, men hun vil ikke tænke på sækken. Hun tænker på vognen. Den er god nok, men hun vil gerne have en vogn med bedre hjul, og hvis hun finder en ny, bytter hun den gamle ud. Og sådan er det med øksen, med gryden, med plastikkassen fyldt med de tørrede fisk, vandtønden, majsmelsposerne, æblekassen. Alligevel er hun glad for det hele, og når hun nu tænker på tingene en efter en, er det som om noget af det overvældende ved det store og bundløse forsvinder. Der er også frakken. Ja, frakken holder hun meget af. Jo mere hun tænker på den, des varmere føles den, den er som et hus, stor og med mange lommer og lige til at bo i. Frakken har hun kendt hele sit liv. Hun holder mere af frakken end alle de andre ting.

Hun holder også af gæssene, sådan som de går og græsser i engene, men selvom hun holder så meget af gæs at det kilder i kroppen når trækket
flyver over hende, er det ikke sådan at hun holder af en bestemt gås; én gås er lige så god som en anden gås. Din gås, sagde Or tit hvis hun faldt i staver eller ikke gjorde hvad Or syntes hun skulle gøre, men hun ville da gerne være en gås. Der er så mange kroppe, som ligner hinanden, og som i ny og næ stikker et orange næb ind under vingen for at kradse sig, strækker ryg og basker med vingerne, mens en tredje græsser med hovedet mellem stråene, og om lidt bytter de plads. De gør alle sammen det samme efter tur, og det giver hende lyst til at blive en gås, bare en hvilken som helst gås i flokken, at flyve efter hinanden og hvine i kor med de samme kaldely-de, deres sære kvækken ligesom store, flyvende frøer. Når hun bliver glad af at se på en gås, er det fordi hun holder af gæs, mens hun holder af frakken fordi den er lige præcis denne frakke med alle lommerne, hætten og den bløde pels. Hun kender hver eneste knap og lomme, hun husker det at krybe ind under frakken og lægge ansigtet mod Ors mave når det regnede som nu,
men så trænger solen igennem, og stråler af lys falder ned som pletter på engen. Gæssene letter, og hun rejser sig op, pludselig er frakken næsten for varm. Solen jager alle skygger væk.

Hullet har opslugt asfalten. Det er et meget stort hul. Stort som de største huse. Hun lader vognen stå og lister frem mod kanten, hun er forsigtig, jorden ser ud til at kunne styrte sammen her. Kanten smuldrer, lidt jord rutsjer ned mod bunden til noget der ligner sønderknust asfalt, en rusten bil, og så et par af de store, hvide plastiksække, halvt begravet i blade og mudder. Hun fryser pludselig, hun kan ikke se dem helt tydeligt herfra, men det ligner sækkene. Or kunne klemme hendes hånd så hårdt, at hun næsten ikke var i stand til at holde gråden tilbage, når de fandt hvide sække på deres ture rundt på øen. Ved aftentid forsvandt Or med skovlen og kom træt hjem om natten, kogte vand og vaskede sig og lagde sig uden et ord til at sove hele formiddagen. Hun gyser.
Der er også noget mærkeligt ved jorden omkring hullet. Det øverste lag med græs ser normalt ud, men det er bare et tyndt lag, og derefter bliver jorden mangefarvet med stykker af metal, ledninger og plastik i alle farver, det hele æltet sammen. På afstand ser det gråt ud, tæt på skiller farverne sig fra hinanden i en forvirring som gør blikket svimmelt. Hun må trække vognen udenom. Jorden er blød som en stor svamp, porøs og væskende, og hun bliver lettet da hun når asfalten igen.

Lidt efter går hun forbi et andet hul. Der er en grim stank omkring det, som fra øen i skraldetiden. Nu ser hun at der er huller overalt her. Godt nok vokser græsset tæt, men der er ingen gamle træer, kun krat og enkelte klynger af slanke, hvide stammer. Her er der ikke noget sted at finde ly, vinden trænger ind mellem de nøgne søjler, og da hun ikke bryder sig om at gå på jorden her, slår hun lejr midt på asfalten med vognen som eneste ly mod vinden.
Lugten fra hullerne blander sig med disen, det omringer hende, og hun længes pludselig voldsomt efter lys i denne grågrønne suppe. Med lette skridt går hun hurtigt og tavst hen over græsset, uden om hullerne mod en større klynge af de døde hvidbarkede søjletræer. De lyser gennem tågerne, hun kan ikke få øjnene fra dem, fastfrosne stråler af månelys, tænker hun som hun går mellem dem i den lille skov af stammer uden blad og krone. De fleste er ikke bredere end hendes overarm eller lår, men de står helt op i himlen. Hun rører ved barken, hvid og glat som huden på hendes mave. Hun har aldrig set sådan nogle træer før. De føles unge, men de er døde, og det har de vist været længe, for der vokser fyrsvampe på stammerne, mange af dem, og det er godt, for hun var ved at løbe tør. Hun dirker kniven ind under svampene og tvinger dem til at slippe stammen.

Hun tager de største med sig tilbage til vognen og saver tre af dem til tynde stykker, som hun lægger ned i en blanding af aske og vand. Der
skal de stå og trække resten af eftermiddagen til natten kommer, hvorefter de skal tørres over gløderne, og så har hun tændstykker nok til en god rum tid endnu.

Den grå, konturløse himmel falmer ind i mørket uden nogen solnedgang til at markere dagens afslutning. Disen trækker sig sammen omkring hende og sluger lyset fra bålet, alt er tungt og vådt, intet stiger til vejrs, selv røgen fra det regnvåde træ kryber langs jorden og blander sig med tågen. Mens fyrsvampestykkerne suger askelud, kan hun ikke lade være med at tænke på mørkedrømmen. Hvis hun falder i søvn her mellem alle disse huller i jorden, her hvor det ordløse er stort og truende, kan hun være sikker på at hun falder ned i de mørke gange igen. Nej, i nat vil hun ikke sove. Hun henter endnu en favnfuld af det hvidbarkede træ for at kunne holde bålet i gang hele natten.

Drømmen har fulgt hende næsten så længe hun kan huske. Den handler om gangene under jor-
den, og det er altid mørkt, helt mørkt, hun ved ikke hvor langt hun har gået, eller hvor lang tid hun har gået rundt dernede, hun ved ikke hvor gammel hun er, ja, hun ved ikke hvad hun er, for i mørket er der ingen forskelle, der er ingen ord. Når hun vågner op, ved hun, at det hun gør nede i gangene, er at lede, at det er derfor hun går rundt i mørket, men inde i drømmen glemmer hun altid at hun leder efter noget, for i mørket er der ingen ord for det, først med morgenlyset husker hun at ordet for denne uophørlige bevægelse er at lede.

Mørkedrømmen handler om deres liv under jorden efter den store brand. Hun var ikke ret gammel, så det er svært at vide hvad der er drøm, og hvad der var virkeligt. At mindes tiden i gangene er som at samle sand op fra havbunden, det meste løber ud mellem fingrene før hånden er oppe over vandet. Mørke gør ting svære at huske, for når solen ikke er der til at skabe forskel mellem dag og nat, er tiden bare en sort masse, endeløs. Men hun husker at hun en enkelt gang
gik vild i mørket dernede. Hun har spurgt Or om hvor længe hun var væk.

Kan du virkelig huske dét? spurgte Or overrasket.

Jeg drømmer om det.

Jeg troede aldrig jeg skulle se dig igen, men jeg fandt dig jo. Du lå og sov i et hjørne.

Var der andre dernede?

Or blev tavs.

Var der andre?

Der var ikke andre da vi kom op, sagde Or så til sidst. Or ville aldrig tale om branden og tiden i gangene, eller om alt det der lå før. Det er en ny tid nu, sagde Or bare. Senere, da hun var stor nok til at forstå nogle af de ting Or ikke ville tale om, var Or blevet så tung og nedbøjet at hun ikke ville minde Or om de svære tider, og så en dag var Or væk.

Men hun husker noget. Hun husker de mange gange Or forlod hende i mørket, måske sagde Or, at hun skulle vente, måske troede Or at hun sov, og gik uden at vække hende, hun kan ikke
huske det, men hun husker at være i mørket alene uden at vide om Or ville komme tilbage. Og hun husker når Or kom tilbage med tasken fuld af dåser og sagde: Så er der mad, lille mus. Hun fik en lygte, så hun havde lys når hun skulle vente alene, men batterier blev sværere at finde, og det var fordi lygten gik ud, at hun blev væk. Hun blev så bange der i mørket at hun ikke kunne ligge stille og vente, men måtte prøve at finde Or. Hun gik, og alle gangene var ens i mørket, hun gik, og hun gik. Eller måske stod hun stille i en tid uden ende.

Da Or endelig fandt hende, slog Or hende først, og så græd Or, så hele kroppen rystede. Derefter bandt Or hende fast med et reb hver gang Or skulle ud for at finde mad. Men det som Or nok aldrig forstod, og som hun ikke fortalte, var at det var lige så forfærdeligt at ligge og vente som at blive væk, for selvom hun havde lygten og bogen fyldt med billeder af dyr, lå hun jo alene, og det var aldrig til at vide om Or ville komme tilbage, om mørket nogensinde ville slutte.
Bålet er brændt ned, lidt gløder ulmer som det eneste lys, små, røde prikker, fjerne som stjernerne, der blinker og går ud. Her vil hun ikke blive længere. Hun venter til natten er blevet grå i kanten, så asfalten kan ses et par skridt frem, det er nok. Vognen er næsten pakket. Hun tager en af fyrsvampene og saver toppen af, så hun kan tænde den med en glød fra bålet. Hun står en lille tid med svampen i hænderne og ser hvordan gløden langsomt æder sig ind i kernen. Hun lægger den ned i metaldåsen med låget på klem, så gløden kan ånde.

5

Der kommer ingen ord. Hun råber igen, men kæben bevæger sig bare op og ned, op og ned uden en lyd. Halsen føles som et åbent rør. Det løber koldt ned ad ryggen idet hun stikker fingrene ind i munden for at mærke efter, men der er tomt. Hun kan ikke finde tungen.

Så vågner hun.

Or, siger hun og rækker tungen ud, den har hun altså endnu. Hun lader tungen glide hen over tænderne og ned ad ganen så langt som hun kan, hun stikker den ud og trækker den tilbage, gør den så tyk og stor at den fylder hele munden, hun leger at tungen er en mus som prøver at presse sig ind gennem hullet i tandrækken, tungen smutter hurtigt ud mellem læberne og så tilbage til den bagerste stump tand, der er ved at vokse frem.
Så ser hun op i presenningens grønne tag og kan mærke solen bage luften tyk og grødet, kroppen er et brød der har syrnet for længe, maven er oppustet, hun føler sig lidt forvirret og klistret. Det var en underlig drøm. Hun gik rundt på Dragepladsen, men i drømmen var der ikke noget vand, kun fliser og huse og tårne og lys i kraftige farver og mange mennesker. De gik hurtigt, svingede med armene, gik i alle retninger og vidste hvor de skulle hen. Hun fulgte efter en skikkelse som hun syntes hun kendte, men så kom der en hel sværm imellem dem. De så hende ikke, de blev bare ved med at strømme hen over den hvidstribede asfalt. Hun ville råbe flyt jer, men der kom ingen lyd ud af hendes mund.

Pludselig mærker hun at det gør ondt i maven. Hun krummer sig sammen under tæppet. Der sidder en krebs derinde og kniber i kødet. Men så tager hun sig sammen, pakker vognen og sætter sig i morgensolen for at spise majsgrød med tørret fisk, flere nødder, to æbler og endda en hel
håndfuld af de tørrede bær som hun ellers sparer på. Først da hun har spist, forstår hun at det ikke er sult som får maven til at knibe sig sammen. Er hun ved at blive syg? Hun overvejer om hun skal blive her, men vognen er pakket, og det er godt gå-vejr i dag.

Heldigvis hjælper det at gå. Asfalten er god, luften er klar som glas, og bladene er begyndt at blive gule. Et stort træ læner sig ud af skoven i færd med at tabe sine blade på asfalten. Hun holder et af bladene op mod lyset, så blodårerne står frem i den gennemsigtige plantehud. Det femfingrede blad er større end hendes hånd. Hun lægger det ned til sækken.

Hun går videre, og pludselig hører hun sig selv fløjte, præcis som Or når de hyppede kartofler eller roede ud på havet. Tone efter tone falder i den rigtige rækkefølge, hun kan høre det, hvis en tone er forkert, den vil i en bestemt retning, hun kan ikke bare fløjte hvad som helst, der er rigtige toner og forkerte, hun går og ser på de
solfarvede træer der strækker deres grene over asfalten, hun går under et flettet tag, hun spidser læberne, og fløjt for fløjt prøver hun tonerne af, hun flytter rundt på tungen for at få dybe og høje toner indtil de alle sammen sidder hvor de skal, i den rigtige rækkefølge, for det er en sang, forstår hun da hun er ved at have melodien på plads.

Har du fået en sang på hjernen, kunne Or sige når hun sang ordene sammen i lange kæder som tit fik Or til at le. Ja. Det har hun. Den løber ud af munden og foran hende, hun fløjter og skubber, og solen er varm, sådan er det at gå, man kan ikke lade være med at fløjte. Og pludselig kommer ordene, hun holder op med at fløjte og prøver i stedet at passe ordene til tonerne, hendes stemme er lidt sprukken, men så kommer de, på den lille kvist, der sad et lille blad, hun går, og sangen passer så godt til ordene, det hele hører sammen, og hun kan huske det.

Fjeren på fuglen Fuglen af ægget
Ægget i reden Reden på bladet Bladet på kvisten Kvisten på grenen Grenen på træet Træet på bjerget

Det er en god sang, hun synger den igen og igen og igen. At gå er så let når man synger, under sangens ord findes en rytme som hvisker gå, gå, gå, og fødderne følger med. Asfalten er meget bred, men fyldt med biler der står så tæt presset sammen at de nogle steder har klemt hinanden i stykker. Glasskår fra knuste bilruder knaser under hjul og fødder, men sålen på støvlerne er tyk. Hun skubber vognen ind og ud mellem kæderne af biler for at komme frem, hun slår på metallet og siger ægget i reden og slår på den næste bil og siger reden på bladet, og pludselig er hun gået så langt at det er blevet over middag, det giver et jag i maven igen, den rumler, og nu er det vist sult.
Hun sætter sig op på taget af en bil for at spise, men inde i tankerne synger sangen sig selv, hun tygger i takt med tonerne inde i hjernen, hun synker i samme takt, sangen vil ikke holde op, og så begynder det at blive ubehageligt. Hun pakker vognen og går videre, men i stedet for at trække fødderne frem er det nu som om sangen skubber på hende bagfra, og hun vil ikke mere tænke på den, men den bliver ved. Ordene jager rundt, bladet på kvistenkvisten på grenengrenen på trceet, de bliver tynde, taber deres betydning, bliver til græs i hendes hoved, og hun kan ikke stoppe dem. Hun går mellem bilerne med hovedet fuldt af krattende kviste og grene og æg og reder, krebsen drejer kloen rundt, hun skubber vognen med én hånd og holder den anden mod maven, bjerget bjerget skoven langtudiskoven langtudiskoven trceet på bjerget, skoven er så tæt at ikke en fugl kan klemme sig igennem, grenene griber ud efter hende, og bilerne maser sig mod hinanden, og hun skubber og presser vognen op og op, ind og ud, ind og ud, under gren over
glas i asfaltens tunnel langt ud i skoven indtil det pludselig åbner sig for hende.

Hun er kommet op på toppen af bakken, og med ét kan hun se hvordan enge og skove og huse breder sig ud mod havets lange, blå stribe. Hun vender sig om mod rækken af biler og asfalten der forsvinder ud af syne mellem træerne. Det undrer hende. Hun forlod jo havet for længe siden, hun lagde det bag sig og er gået i samme retning som solen, om morgenen har hun haft solen i ryggen, om eftermiddagen i øjnene, og hele tiden har hun regnet med at havet lå bag hende, men nu ser hun den blå stribe foran sig.

Havet, siger hun og opdager til sin glæde at ordstrømmen er holdt op. Hun kan mærke salten i luften, skyerne der svæver som små klatter af skum, og hun sidder ikke længere fast inde i sig selv, havet har trukket hende ud og givet hende landskabet tilbage, bakkernes og engdragenes bløde rul, sumpenes nedsivede mørke, grålige pletter af huse, asfaltens net og strandens hvide
stribe og frem for alt den store mørke linje hvor havet og himlen mødes.

Hun går mod havet, og nu hvor hun er ude i det åbne, er det lettere at tænke klart. Hun tænker på det med ordene. Hun husker ingen ord fra tiden under jorden, de talte ikke meget sammen. Hvis Or ikke var ude, lå de bare under tæpperne, de var som orme, som hvide, blinde rødder, først med lyset kom alle planterne, fuglene. Rosenhaven, alle de ting, som har ord. Men nu hvor Or er væk, siver mange af ordene fra hende og forsvinder. Hun glemmer ordene for fuglene, for blomsterne, og især de ting Or har fortalt om, men som hun ikke har set, bogen med billeder af dyrene som Or digtede sjove historier om, så de lo ad koen på isen og den store grisefest, men bagefter blev Or alligevel så trist, de er også forsvundet, sagde Or til næsten alle billederne.

Det er mærkeligt at ordene betyder så meget. For hun ved jo hvad hun ved. Alt det der er,
at hun er, at havet er, fiskene, solen. Hvordan skulle hun kunne glemme havet? Vinden fra havet i hårene på armen, den fede lugt af tang i solen, havets kolde og varme lugte, havets milde og stormende lugte, det glemmer hun ikke selvom hun skulle glemme ordet for hav. Hun ved næsten alt hvad der er at vide; hun kan jo se og føle og mærke.

Alligevel kommer hun i tvivl. Er der mere at vide? Nu sagde du det forkert igen, sagde Or ofte, og nu ved hun ikke længere om de ord hun husker, er de rigtige. At huske de rigtige ord er som at gå i sko med huller i eller som en kurv med for mange fisk, man skal hele tiden tænke på hvor man træder, eller om fiskene springer ud af kurven, ordene skal man bære forsigtigt, ellers taber man dem.

Hvad er beton? spurgte hun engang de var i færd med at rense fisk. De sad nede ved havet, der hvor det første tørrestativ stod inden havet brusede over og tog det spinkle stativ og alle de tørrede fiskesider med sig. Hun skulle rense
garnet, men kom ingen vegne fordi hun tænkte på det med ordene.

Har du glemt dét? spurgte Or og så op.

Hun nikkede.

Det er de grå sten, sagde Or så og pegede på et hus i havet. Der kan være gode ting i husene, men hvis der er revner i betonen, skal du ikke gå derind.

Hvad er fisk?

Or kiggede længe på hende. Som om hun var et hus af beton med revner i. Som om Or ikke kunne beslutte sig for om hun var sikker at gå ind i.

Du ved da godt hvad fisk er.

Ja, men hvad er fisk?

Lad være med det, man kan jo blive ved med at sige hvad, sagde Or.

Men hvad er hvad?

Nej, nu koncentrerer vi os om fiskene. Ikke flere tåbeligheder, sagde Or og slog til de hovedløse fiskekroppe.

Hvad er hvad, siger hun til sig selv og mærker igen svimmelheden nærme sig. Ordene er svære,
men også dejlige. Nogle gange giver hun selv tingene et nyt ord hvis hun har glemt det rigtige ord, især nu hvor hun møder så meget som hun ikke kender. Det er som om tingene vokser når de får et ord, som om de bliver tydeligere og står ud. Den fine, lyserøde tang kalder hun rosetang, og siden hun har fundet på det ord, er hun kommet til at holde meget af den slags tang, rosetang er blevet noget for sig selv, og nu lægger hun altid mærke til rosetangen mellem al den anden tang. Der er noget godt ved at lægge et duftende ord som rose oven på tangen, rosetang lugter jo præcis som al anden tang, men nu når hun ser den slags tang, tænker hun rose, og så er det som om hun næsten kan lugte roserne derhjemme. Hun er begyndt at give stederne særlige ord, på den måde kan hun huske at hun fandt en ny vogn i Vognhusene, og at der var sødt vand i Storeå, at hun gik uden om Ild fordi alle husene stod i brand. Med ordene kan hun sige til sig selv: Det var bedre at sove i Vognhusene, men at asfalten var god og uden huller i nærheden af Storeå.
Men jo flere ord hun finder på, jo mere usikker bliver hun på dem hun kunne i forvejen, og når et ord først er blevet usikkert, er det som om det smitter de andre ord, ligesom æbler med skimmel. Hun kan ikke huske hvilke der er de rigtige, og hvilke hun selv har fundet på, og nogle gange føler hun at ordene glider mellem den ene ting og den anden ting, så hun kommer til at bruge et ord om en ting, men så kommer hun i tvivl og bruger ordet til en anden ting. At ordene hænger løst og kan skifte plads, gør hende svimmel, det er som at gå helt ud til kanten i tårnet og se ned. Øjet, der ellers er så let som lys at man slet ikke kan mærke at man bærer på et blik, bliver pludselig så tungt som en sten man slipper fra toppen af tårnet, faldet suger i øjnene, og suget går hele vejen gennem kroppen, så man får lyst til at følge efter blikket ned mod jorden, det snurrer, og det prikker, og kun hvis man lukker øjnene og går et skridt tilbage, kan man genvinde sig selv.

Det var det der skete da hun forstod at Or ikke kom tilbage. Hun klarede sig fint i lang tid,
passede kartoflerne, fiskede, men så begyndte ordene at gro som græs og sværme som myg, og hun holdt op med at gøre det der var vigtigt at gøre. Hun lagde sig i græsset, det var sommer. Hun lå bare og så på vinden, mens ordene spredte sig, hun lod dem drive, lod vinden sprede dem som græsfrø. Det var som om vinden også blæste rundt i hendes tanker og løftede på ordene som tørre blade, de løb sammen som en strøm, snor, ord, jord, mor, or, tor, gor, ror, nord. Mens hun lå og så vinden puste til skyerne, samle blade op, lægge sig til rette i træernes kroner for så at kaste sig over havet, hvirvlede den også alle ordene op, så de gled rundt mellem hinanden, og hun behøvede ikke at tænke på hvad de betød, for de betød bare sig selv og ikke noget andet.

Hun holder øjnene rettet mod havet, mens hun skubber vognen fremad. Jo mere hun nærmer sig havet, jo sværere bliver det at komme forbi med vognen, bilerne står tættere og tættere som i en labyrint, nogle steder er de blevet presset
oven på hinanden, og mange er faldet i grøften. Så kommer hun til et sted hvor asfalten deler sig, hun kan dreje af og fortsætte langs havet, eller hun kan fortsætte ligeud, direkte ud i havet.

Vognen lader hun stå ved delingen. På det sidste stykke holder bilerne så tæt at man ikke kan se asfalten, de står alle med øjnene rettet mod asfaltens ende, som gæssene på engen, der alle på én gang løftede hovederne og så i hendes retning, da hun gik fra egetræet. Hun kravler hen over bilernes tage, hun leger at hun ikke må gå på de hvide biler, som der er flest af, hun hopper fra gul bil til rød bil til grøn og blå mens asfalten hæver sig fra jorden og fortsætter ud i luften hen over havet.

Hun nærmer sig forsigtig kanten hvor asfalten er smuldret og ligger løst i store klumper, metalbjælker er vredet ud af form, og tykke kabler hænger i lige linjer ned mod vandet. Det har været en stor bro.
Der var også rester af en bro ved øen, hvor hun og Or boede. Den var måske endnu større. Under den store brand ødelagde flyene alle broer, de store både og mange af husene, ja, alt der var vigtigt, blev ødelagt, fortalte Or engang, da de var sejlet langt ud med træbåden; i det fjerne kunne de se tre enorme betonsøjler stå alene i havet.

Ja, det var engang en bro, der ledte over havet, sagde Or, men den blev også ødelagt under branden.

Hvorfor det?

Vi smittede.

Hun står på den yderste del af brohovedet og kigger på de enorme betonklodser der fortsætter ud i havet, en af dem er væltet og læner sig mod den foran. Neden under hendes fødder kan hun se noget af broen stikke op af vandet, og der på asfalten ligger et lille bjerg af biler, som er blevet skubbet ud over kanten. Hun sætter sig ned for at hvile benene. Da hun skimter ud mod solen, som hænger over horisonten, opdager hun en
skygge derude i vandet. Er det lave skyer, eller er det en ø? Og så går det op for hende: Det store land, landet på den anden side, må også være en ø. Hun forlod en lille ø, men fandt en større ø, som hun nu er gået tværs over, tanken ryster hende, men før hun når at forstå hvorfor, går et hårdt stød gennem maven. Noget vrider sig under navlen, hun krummer sig sammen, og da hun rører ved den mørke plet i skridtet, får hun blod på fingrene. Hun river bukserne ned og ser at der løber ranker ned langs lårene. Der er ikke noget sår, blodet drypper bare fra skridtet som tis. Hun svajer. I et svimmelt øjeblik forstiller hun sig broen som den var, ser asfalten strække sig som en mørk stribe fra bropille til bropille over havet ud mod horisonten. Så retter hun sig op og trækker sig væk fra kanten, kryber over bilerne tilbage mod vognen. Hun ryster på hænderne, kroppen skælver, hun har aldrig haft det på den her måde før, og Or sagde, at intet hjalp dengang folk blev syge.
Det bliver aften. Hun bløder stadig. Hun holder hånden helt op til munden. Hun puster ud. Trækker vejret ind. Hun puster ud og trækker vejret ind. Hun tørrer tårerne væk med den anden hånd, puster ud, trækker vejret ind igen. Hånden bliver fugtig og varm, hendes varme ånde stiger mod næsen. Hun trækker den varme luft ind igen, så puster hun ud mod hånden, og den varme udånding vender tilbage mod læberne og munden. Hånden er et levende væsen der læner sig helt op imod hende for at puste luft tilbage i hendes mund. Som om de er to der trækker hinandens vejr. Hun bliver siddende ved vognen og den ødelagte bro. Hun folder tæpperne rundt om sig. Når det overvælder hende, ånder hun på hånden.

6

Hun strækker armene ud foran sig, kniber det ene øje sammen, ja, ærmerne er stadig for lange, men alligevel fylder hun frakken bedre ud nu. Måske har det været sådan længe, måske har hun bare ikke lagt mærke til det før, og dog er der sket noget med hende siden dagene hvor hun blødte og overlevede, siden broen, hvor hun forstod at det store land måske var en ø. Det har sat sig i kroppen, der er kommet en uro, en utålmodighed inde i knoglerne, der strækker sig, i brysterne, som er ømme og svulne, og forleden opdagede hun så også at frakken var krøbet op til knæene. Det er en god opdagelse, tanken gør hende glad, hun føler sig stærkere, som en der ved hvad hun gør, og som er god til det.
Hun tager fat i vognen igen og skubber med god kraft hen over den revnede asfalt. Husene er ikke anderledes end andre steder hun er gået gennem, der er lygtepæle dækket af klatreplanter, udbrændte biler og knust glas, men hun ser med det samme at der ikke har været brand her. Der er bakker og bjerge af skraldesække og plastik mellem husene, slyngplanter og andet krat er mange steder begyndt at vokse hen over bunkerne. Hun sænker farten og går langsomt ned ad gaderne mellem husene, hun leder efter noget mens hun går. Hun ved ikke hvad. Stenbrevene måske. Der er så mange bunker af skrald, asfalt eller murbrokker der ligner Ors stenstøtter, men hun ved ikke om de betyder noget.

Det tager tid at komme igennem gaderne med vognen, hun sidder fast i krat og skrald, og hen på eftermiddagen, da en ledning fra en elmast vikler sig ind i vognen, falder hjulet af. Det er ikke let at få det på igen. Først må hun tømme vognen for at kunne vende den om. Den fyldte
ferskvandstønde glider fra hende da hun løfter den op, hun kaster sig til siden og river tønden med, så den ikke lander oven på sækken med al sin tyngde, men vælter ud over kassen med tøjet og tæpperne i stedet for. Hun tager forsigtigt sækken ud og hænger tæpperne til tørre. Derefter tager det resten af eftermiddagen at tænke en løsning frem og så rode gennem skraldet før hun finder et stykke metaltråd som hun kan bruge til at surre hjulet fast med.

Næste morgen falder hjulet af vognen igen efter bare et par gader, og nu kan hun se at det er flækket hele vejen igennem selvom det stadig hænger sammen. Måske kan hun surre det endnu strammere, men sandsynligvis vil hjulet snart gå helt fra hinanden, så hun beslutter sig for at lede efter en ny vogn.

Hun ved præcis hvilke slags huse hun kan finde vogne i. Det er de grå og flade haller uden vinduer, indeni er der oftest kun et stort rum med
mange hylder. I hallerne finder hun også andre ting, som glasmad eller dåsemad, men det er ret sjældent, oftest finder hun en skinnende gryde, reb eller plastikkasser i alle farver. Selvom hun finder mange huse hvor der burde have været vogne, er der ingen. Først til sidst finder hun en sammenkrøllet vogn på resterne af det som må have været et stort bål. Den ligger blandt sortsvedne bilvrag, brændte knogler og ledninger på en asfaltplads med hvide striber. Vognen er ubrugelig, metaltrådene er vredet skæve af varmen, og mange er knækket, men der sidder alligevel to gode hjul på. Dem skruer hun af og tager med til den gamle vogn, et hjul til nu og et til senere.

Da vognen kører igen, beslutter hun sig for at forlade Hjul, som hun nu kalder disse huse der har undsluppet branden. Hun går ad asfalten ud mod nogle enge fyldt med små høje. Da hun kommer tættere på, kan hun se at græsset er tyndt og lidt gulligt, for højene består mest af
grus, hvori der kun vokser tidsler, agerkål og sejt græs. Der er en del huller ved siden af højene med hvide sække. Hun står og kigger ned i et af de største, prøver at tælle sækkene, da et hæst skrig får hende til at se op.

Fuglen sidder på en skovl der er stukket godt ned i bunken af grus og jord ved siden af et af hullerne. De kraftige kløer griber om skaftet. Den føles enorm. Hun kigger direkte ind i dens sorte øje, i et glimt ser hun sig selv før en blålig hinde glider hen over øjet. Det er en underlig fugl. Den flyver ikke væk som fugle ellers gør hvis man kommer for tæt på. Tværtimod læner den sig frem, flyver op og lander på en høj, rusten bil med meget store hjul endnu tættere på hende. Der står den nu og ser ned på hende og vognen. Først gennem det ene øje og så gennem det andet. Hun kan ikke røre sig. Dens blik gør hende til en sten, eller en mus lammet af ugleskræk, og først da fuglen har stillet sin nysgerrighed og flyver bort med flere gjaldende rårk, kan hun bevæge sig igen.
Og her er den så igen. Fuglen med blikket. Den er næsten lige så stor som en grågås, men den hopper hen over asfalten på samme måde som en spurv, bare mere klodset. Hun kan ikke lade være med at smile. De sidste to dage har hun ikke tænkt på andet end fuglen, på de blanke fjer, dens krogede næb og øjnene, ja, øjnene især, de sorte øjne. Det er første gang siden Or forsvandt, at nogen har set på hende, at nogen har lagt mærke til hende.

Den ser op på hende, lægger hovedet på skrå og gnægger kra-kra-kra; den ved vist godt at den ser sjov ud. Rrhuu, siger den meget hæst med en lyd fra det nederste i halsen og gør det lille hop igen. Så bliver den stille. Den ser direkte på hende. Det er det samme blik som da hun mødte den uden for Hjul, og hun stivner som da hun først så den, men nu ved hun hvad det er der får hjertet til at flakse op. Det er ikke fordi hun er bange for fuglen, hun er jo ikke et lille kryb eller en kaninunge, hun er klart den største her, men hun bliver urolig, fordi den stiller spørgsmål
hun ikke kan svare på. Den spørger med øjnene: Hvem er du der går her? Den ser på hende i lang tid. Så virrer den med hovedet og letter. Den behøver ikke noget svar, eller også har den selv svaret på spørgsmålet.

Den kommer igen dagen efter. Hun sidder og spiser i skyggen under nogle træer da den lander på en overgroet husmur. Den har noget i næbet, måske en mindre fugl, den skraber i jorden, den vil grave sit bytte ned. Hun læner sig frem. Selvom det er så lydløs en bevægelse at hun ikke kan høre sig selv, hører fuglen hende, den vender hovedet og ser på hende hen over vingen.

Shh, sagde hun og trak Or i frakken, så Or satte sig ned sammen med hende i skjul bag snebærbusken. Or lagde sin arm om hendes skuldre og gav hende et lille klem. Hvis du ser en fugl, har den allerede set dig, hviskede Or, som de sad på hug og kiggede ud gennem grenene på uglen i egens mørke redehul. Uglen så kort ned mod snebærrene som for at sige, jeg ved det, men I
er ikke andet end en busk for mig, før den blødt som et stort mælkebøttefnug svævede hen over deres hoveder og ned ad gaden.

Fuglen står stille, betragter hende i lang tid. Den spørger: Nu da du har set mig, vil du så tage mit bytte fra mig? Hvis jeg gemmer det her, vil du så tage det når jeg flyver? Hun siger ingenting, den finder selv sit svar, samler byttet op, måske er det alligevel en fisk, og flyver væk.

Hun lærer fuglen at kende. Hun møder den næsten hver dag. Hun går som hun plejer, hun ved aldrig hvornår den kommer, men pludselig hører hun den kalde, et kraftigt krårk, som river ødet over. Så lander den i et træ når hun holder pause, eller flyver over hovedet på hende mens hun går ad asfalten. Den har så meget at sige, den taler med øjnene og med vingerne, den griner, den slår kolbøtter i luften og ser så ned på hende som om alt det fjolleri er for hendes skyld. Hun betragter den. Den lægger hovedet på skrå. Det gør hun også. Den vender det andet øje til. Hun
drejer også hovedet. Så står de og kigger lidt på hinanden. Den hopper til siden, og hun følger den. Når den kagler, kagler hun også, og da hun kommer til at hoste, hoster den præcis som hende. Men så ser den pludselig på hende med samme knivsblik, det samme spørgsmål som den stiller igen og igen. Hvem er du? Hvem er du? Spørgsmålet kommer igen, drilsk. Ved du ikke hvem du er? Pludselig går det op for hende at den må vide mere end hende, den flyver jo. Den har set landet. Måske ved den om der er andre mennesker, og den ved måske hvor asfalten fører hen. Den ved meget hun ikke ved, og den ved at hun ikke ved hvad den ved. Tanken får hende til gå et hurtigt skridt frem, så den skræpper og slår ud med vingerne, et kort og hårdt skræp som et nej eller som et ja. Så letter den og flyver ud mod den store skov.

Fuglen kommer også om natten. I drømmen ser den på hende med sit ene øje, den spørger: Kan de blive levende igen? Det ved jeg ikke, svarer
hun og ser ud over en dal fyldt med knogler. De ligger i bunker, så det ikke er til at skelne mellem dyr og mennesker. Fuglen letter, knoglerne begynder at rasle. Det er vinden der blæser i dalen og får dem til at løfte sig som tørre blade. Så tager vinden fat i knoglerne og jager dem rundt i en stor hvirvel hvor hun står i midten og ser dem forme sig på en måde og så på en anden måde. Hun skimter væsner hun kun har set på billeder, og nogle hun aldrig har set, dyr med mange ben og nogle uden ben, med og uden vinger, lange halse, enorme dyr og bittesmå, men så bliver hvirvlen for kraftig, den knækker og knuser de tørre ben, hun får støvet i øjnene. Hun vågner idet hun forstår at knoglerne viser hende vinden; sådan ser vinden altså ud.

Det regner. Hun har stillet vognen, trukket presenningen over og flyttet sækken ind under nåletræerne. Den blev lidt våd før hun nåede at få vognen hen til træerne, så hun tørrer det per-lende vand af sækkelæderet med sit ærme, vandet
efterlader mørke skygger på det lysebrune læder. Hun venter, sidder og ser på det blygrå tæppe da hun får øje på den blåsorte skikkelse ude på asfalten. Det er fuglen, den har åbnet gabet mod himlen, så det drypper lige ned i halsen på den. Hun tager frakken af og lægger den over sækken, tager trøjen, bukserne og støvlerne af og løber ud på asfalten i bare tæer for at trampe i pytterne. Hun ser op mod skyerne, dråberne glitrer som sølvsten, men så får hun en i øjet, og himlen skjules af en regnhinde. Hun lukker øjnene og åbner gabet. De søde dråber smælder som små knips mod hendes hud og hendes tunge.

Det smager godt, råber hun og åbner øjnene. Fuglen er fløjet ind under træet. Den har sat sig oven på sækken. Den ryster vandet af fjerdragten, så en lille byge står ned over frakken. Den ser ud på hende og åbner gabet, hun kan se ind i dens sorte mund, se den sorte tunge slå mod ganen, men så trækker den hovedet tilbage og pruster halsfjerene op. Den skutter sig, det er det den gør. Den ligner en der fryser, ligesom når hun
trækker skuldrene op for at gemme sig så dybt inde i frakken som muligt.

Hun sidder med hånden fremme. På håndfladen ligger et stykke tørret sild, hovedet. Hun må ikke kigge på fuglen og holder blikket rettet mod fiskens fedtede, gyldengrå skind. Hun prøver heller ikke at tænke på fuglen, men det er sværere, hun er kogende varm ved halsen, og hvis hun turde bevæge den anden hånd, ville hun kunne mærke kinderne brænde. De kender efterhånden hinanden, hun ved hvornår på dagen den kommer, hvornår den flyver igen, den kan lide at lege og flyver gerne lige hen over hendes hoved når hun mindst venter det, for så at lande på den nærmeste gren og grine ad hende, men den spiser alene, og den vil ikke komme tæt nok på til at hun kan røre den. Der er en grænse, en usynlig ring om fuglen, og hver gang hun træder over den, flyver den væk og skræpper ad hende. Hertil og ikke længere. Hun stirrer stadig på silden, hun ser ikke på fuglen, hånden skælver en smule, hun
skulle have ladet armen hvile mod jorden, men nu vil hun ikke bevæge sig det mindste, for hun kan mærke fuglen betragte sildehovedet. Hun tænker på de blanke fjer.

For noget tid siden, før hun mødte fuglen, kom hun forbi tre enorme betonsten som lignede runde æg, og fra en revne i den forreste flød sort væske ud i en pøl. Det var tykt og noget af det smukkeste hun har set, sort og dog det modsatte af sort, for alle farver gled rundt i overfladen som en smeltet regnbue. Hun stirrede og blev svimmel, for lugten var kraftig, hun fik en følelse af, at det kunne være giftigt på samme måde som røde svampe, der også trækker i blikket selvom hun ved man kan dø af at spise dem. Til sidst rev hun sig løs og vaklede tilbage til vognen, hun var omtåget i lang tid bagefter. Hun ser fjerene for sig. Den samme glans, sort med skær af havblå, dybgrøn og lilla.

Hun kan næsten ikke høre den, men hun mærker hvordan den krabber sidelæns hen mod hende, optaget af silden, den er næsten helt henne
ved hånden, længere end alle de andre dage hvor hun har forsøgt at lokke den, men nu kan hun ikke modstå det længere, hun ønsker så meget at stryge den over fjerene. Hun blusser op ved tanken, og selvom hun ikke flytter blikket, forstår fuglen den længsel hun forsøger at skjule, den skræpper hårdt, basker med vingerne, sætter af og flyver væk uden sildehovedet.

Fugl! Hun kaster fisken fra sig og løber efter den, og det gør det bare værre, det ved hun, men hun har ingen kontrol over sig selv. Fuglen flyver ud over skoven.

Efter det går der flere dage hvor fuglen holder sig højt oppe, og hvor hun kun hører den kalde, fjernt, som et svagt ekko over himlen. Hun trækkes mod himlen, der er spundet en tråd mellem hende og fuglen, og når den holder sig væk, strækker alt i hende sig ud mod den, hun holder øje med hver bevægelse, hver brise, hvert skælv, til hun ser den svæve deroppe, men den flyver ikke ned til hende, og det gør ondt, når fuglen
igen forsvinder bag skyernes grå mur og skærer tråden over.

Hun tænker meget over fuglen i de dage, hvordan det ville være at være som den. At vide det fuglen ved. At kunne se verden som den. Hun må vende begge sine øjne i samme retning, mens en fugl altid ser to steder hen på én gang. Fuglens øjne sidder på hver sin side af hovedet, hun kan slet ikke forestille sig hvordan det ville være. Selv ser hun jo altid ligeud over næsen, hun ser asfalten under sig, foran sig, en sort bane, der altid går fremad, men for at se ind i skoven eller husene ved siden af må hun dreje hovedet. For fuglen er det omvendt; den ser altid alt omkring, mens fremad må være sløret. Hun tænker frem, og hun går frem, ligesom hun ser fremad, hun gik fordi hun ikke kunne blive, og nu går hun fordi asfalten fortsætter. Når hun taler, siger hun et ord ad gangen, ord kommer i kæder fremad mod en tanke, og sådan fortsætter det tanke efter tanke. Altid fremad. Hun tænker: Hvor skal jeg sove i dag, og hvor skal jeg sove i morgen, hvornår
falder hjulet af næste gang, og hvad skal jeg spise i aften, hvor går jeg hen? Havde hun fugleøjne, ville alting måske være anderledes. Hun ville ikke gå på asfalten. Som en fugl ville hun altid være i alting på én gang, himlen ville være hendes uden nogen retning, ligesom når man lægger sig på ryggen, i græsset eller på en sandstrand, og alt man ser, er himmel og småfuglene som sildestimer i det glasklare.

Endelig kommer fuglen igen, den flyver tæt over hendes hoved og lander på asfalten et stykke foran hende. Hun går langsomt hen imod den og standser hver gang den begynder at røre sig. Hun passer på ikke at stille spørgsmål, gør ingen pludselige bevægelser og undgår at vise hvor meget hun har længtes efter at den skulle komme tilbage. Den skal ikke vide hvordan hun har set den i hver eneste fugl på himlen, at hver bevægelse i buske og træer har fået hjertet til at blafre, hvordan hun har drømt om fuglen, hvordan hendes tanker har været ét eneste ord:
fuglen. Nej, hun smiler bare og kaster en halv sild over, den skræpper hurtigt og perlende og flyver så væk med fisken i næbet. Nu har de det rigtigt med hinanden igen, føler hun. Det var godt gjort af hende, at hun kunne holde sig i ro og undgå spørgsmål, selvom hun ville ønske, ja, hvor ville hun ønske, at den ville sætte sig på hendes skulder og hviske i hendes øre hvad den har set i de seneste dage.

Da hun går derfra, glad over fuglens tilbagekomst, dumper en tanke pludselig ned mellem alt det glade, og hun forstår at hun igen er blevet en anden, at der er sket noget med hende siden hun mødte fuglen. Hun går på asfalten på en ny måde. Nu går hun og lytter efter fuglen, og hvis hun når toppen af en bakkekam eller kommer til en åbning i landskabet, leder hun først efter fuglen, og kun derefter orienterer hun sig for at se hvor asfalten leder hen. Nu er det blevet svært at beslutte sig når asfalten deler sig. Så snart hun ser en skillevej længere fremme, begynder hun at gå langsomt, fødderne slæber, vognen bliver
tung, og hun standser mange gange for at se sig omkring, og når hun så endelig når frem, står hun længe og kigger op mod himlen, om der er skyer og hvilke skyer, hvor vinden kommer fra, hvilket vejr den mon bringer, og når hun til sidst skal vælge, begynder hjertet at hamre, hun trækker vejret tungt og ser op, men fuglen kommer ikke, og så vælger hun, men går uroligt frem i den tanke at hun lige så godt kunne have valgt den anden retning.

Det er fuglens skyld, tænker hun om aftenen ved bålet, det er derfor det er blevet svært at vælge. Før gik hun bare, og hvis hun kom for langt væk fra havet, valgte hun at gå i havets retning, for ved havet er der mange huse, og i huse kan der være dåser og gode æbletræer i haverne, en seng måske og nogle gange nye sko, ved havet kan hun fiske hvis hun mangler fisk, men nu da hun har mødt fuglen, venter hun på fuglen. Nu er de to der følges, men fordi hun ikke ved hvad fuglen vil, er hun blevet som havet i fralandsvind; bølger som toppes fordi de vil begge veje.
Det sker da hun når floden. Asfalten forsvinder brat ved bredden. Der er et stort hul i jorden fyldt med klatreplanter og småblomster, engang har her nok været en bro. Hun står og kigger over på den anden bred, hvor fuglen sidder i et træ og kalder. Den er lige dér. Men der går en flod imellem dem. Den kigger på hende, den taler til hende, men hun ved ikke hvordan hun skal komme videre, hun kunne måske svømme over, men kun måske, og det er koldt nu, det er for koldt til sådan noget, og hun må jo have vognen med. Fuglen har måske glemt at hun ikke også er en fugl. Hun drejer lidt på hovedet, så lægger hun det til en side, hun udstøder nogle prøvende kra-kra, og fuglen svarer med et par lave kaldelyde, men den flyver ikke tilbage til hende, den letter og flyver videre langs asfalten som fortsætter på den anden side af floden. Så forsvinder den ud af syne.

Hun beslutter sig for at gå op langs floden for at finde en bro eller et vadested. Hun efterlader vognen, tager bare et par æbler med i frakkelom-
men. Det er over middag da hun endelig kommer til et sted hvor vandet løber over en række store sten, så hun kan hoppe fra sten til sten over floden, men det er umuligt at få vognen med her.

Hun går tilbage og sætter sig ved vognen for at tænke. Sten saks papir. Før fuglen legede hun Ors leg hvis hun ikke kunne vælge hvor hun skulle gå hen. Hun ser ud over floden, sten saks papir, siger hun og ser ned på håndens sten. Sten, at gå tilbage. Men hun bliver stående. Vidste hun ikke at hånden ville sige sten? Floden buldrer i tankerne. Hun prøver igen, men det er at snyde, og selvfølgelig siger hånden sten igen. Så siger den saks. Og så papir. Ordene løber af sted og bruser op, floden slår sig, lyden er kraftig, hun kan ikke høre sig selv, alt hvad hun hører, er vandet, som flår og river, hvirvler, skummer og pruster på vej mod havet. En flod skal være i bevægelse, sagde Or engang. Når du er tørstig, skal du ikke drikke af vand, der står stille som det i en pøl eller i dækkene, led hellere efter vand der bevæger sig. Papir. Hun går hen til bredden og ser
ned, så går hun tilbage til vognen og sætter sig. Sten. Lidt efter gør hun det samme igen. Papir. Det er det, at det flyder, at det bliver ved med at flyde, at det strømmer af sted og mere og mere af det, det holder ikke op, det bevæger sig, hun ser på en gren der flyder i den kraftige midterstrøm, hastigt, ligeud, ved en hvirvel snurrer den om sig selv, men så retter den sig og fortsætter, hendes blik hænger ved, hun kan ikke give slip, den forsvinder ud af syne, hun står stadig og stirrer, dukker den op igen, er det den hun kan se i horisonten, eller er det bare skum? Hun kan ikke beslutte sig for om hun kan se grenen eller ej, men så tager hun fat i sig selv, nu er den forsvundet, siger hun. Det tager tid at hente sig selv ind og få blikket hevet tilbage til kroppen, det strømmende i flodvandet griber igen og igen fat i blikket og hiver det med sig; nu har hun rejst sig igen og står helt ude ved kanten, der smuldrer fordi floden hamrer til jordvæggen.

Vi bliver her, sagde Or da de fandt huset med roserne. Sten. Og så var der ikke mere at sige om
den sag. Her bliver vi. Ved roserne, ved kartoflerne som de havde plantet, tæt på æbletræerne, ved snoren hvor fiskene hang til tørre, og ved bakken med udsyn til landet på den anden side. De gik ned til havet og op til Rosenhaven, ned til havet og hjem igen. Da hun rejste sig efter at have været græs, var det svært at samle sig, ordene flød og flød rundt som en af flodens hvirvler, hun prøvede at tænke klart, men hun kunne kun tænke i cirkler, rundt og rundt for ordene med hinanden i hænderne. Hun pegede på et træ og sagde træ, så på haren for at sige hare og på kniven for at sige kniv, og sav, net, fisk, men ordene strømmede sammen som en flod, og hun hvirvlede med, hvorfor fisk og hvorfor kartofler, hvorfor gå ud og hvorfor gå hjem, hvorfor rense nettene og salte fisk, indtil tanken var moden og faldt ned i hendes hånd, gå, tænkte hun, gå herfra, der må være noget andet, vent ikke her som Or. Og så stod hun op og begyndte at gøre sig klar til at gå. Det hjalp, og det blev endnu bedre af at gå, det fik tankerne til at rette sig ud,
et ord af gangen til ordene havde ordnet sig til en tanke, skridt for skridt, ord for ord, at gå og tænke lige. At gå ligeud og tænke lige tanker, at tænke i lange stræk som en flod. Nu sidder hun fast her ved floden, og derfor hvirvler tankerne rundt, hun kan ikke tænke ligeud, fuglen og Ors sæk, huset mellem roserne, fuglene er fløjet, de er her ikke mere, og også jeg er her på træk, hun tænker på vogn og på hjul, på græs og på fisk, ord fundet og tabt, tanker der ikke vil ordne sig, og blodet suser i ørene, hun kan ikke høre andet end floden og hjertets vingeslag før en klar tanke trænger frem mellem de andre: Det er vigtigt at gå. Hun ser hen på floden.

Jeg ved ikke hvorfor vi bliver ved, hviskede Or engang med en stemme grå som støv, næsten ikke til at høre. Hun sad og ordnede net mens Or lå med lukkede øjne i sengen. Efter at Or forsvandt, er hun selv blevet mere som Or. Hvis ikke hun passer på, sker det at hun pludselig føler sig som en skygge. Det hjælper at gå, hun kan gå væk fra matheden, hun kan efterlade den under
træet, hun kan tage fat i vognen og fortsætte langs asfalten, så snart hun begynder at gå, bliver skyggen mindre, selv hvis det regner, og selv hvis vinden er trist og kold, så tager det ikke så lang tid før hun har gået sig ud af mørket. Derfor er det vigtigt at gå.

Det er vigtigt at gå. Or, siger hun, og tanken tager form, den fyldes med saft, den vokser. Når man først er begyndt at gå, er det svært at stoppe. Hun er gået forbi mange huse hvor hun har tænkt: Her kunne jeg bo, skal jeg blive her? Her er der vel nok mange fisk og fine æbletræer, og nogle gange har hun overnattet disse gode steder, til tider i en seng, og der har ofte været en balje, så hun kunne varme vand og vaske sig, hun har tændt op i brændeovne og er faldet i søvn, lun og glad ved at være indenfor, og hvis det har regnet fra nord, nordøst, tre dages silende mørke, er hun blevet et par dage, men alligevel er hun hver gang en lys morgen gryede, helt uden at tænke mere over det, begyndt at pakke vognen, har taget skoene på igen og er gået videre i sol-
opgangen. Så hvorfor skulle hun stoppe nu? Det er ikke et godt sted at stoppe. Hun kan ikke få vognen over floden, hun kan gå tilbage, men det er mange dage siden asfalten delte sig. Går hun fra vognen, må hun efterlade det meste.

Går hun fra vognen.

Tanken vokser. Hun har gået længe, hun går, og hun går, det som var nyt da hun lige var taget af sted, føles ikke længere så nyt, og selvom hun aldrig har set denne skov før, denne flod, disse huse, så føles det nu som mere af det samme eller som intet. Som hun sidder der og ser på floden, føles vognen mere og mere som hjemme mellem roserne og kartoflerne, den føles som inde, som et bånd til alt det der skal gøres, fisken som skal saltes, kartoflerne. Det ville måske være bedre at efterlade det hele, men hvad skal hun spise, hvad med tæpperne og kasserne med majsmel og nødder, hvad med Ors sæk og nettet til at fange fisk med? Hun vil gerne være fuglen, der napper
insekterne i vinden og flyver uden at tænke på om der er huller i asfalten. Og fuglen er fløjet over floden, den kaldte på hende inden den fløj videre. Det er vigtigt at blive, det er vigtigt at passe på tingene, at have nok tøj på, sagde Or.

Det er vigtigt at gå, siger hun.
7

Et kraftigt stød går gennem kroppen, og et ryk river hovedet op af vandet. Hun hoster, og lungerne brænder. Vand hvirvler og bruser rundt om hende. Det er floden som strømmer forbi og trækker i hende, benene sparker til vandet, og vandet slår tilbage. Hun sprang fra sten til sten med tasken på ryggen, men en af dem vippede under hendes fod, og strømmen rev hende med. Vandets vilje var stærkere end hendes, hun gav op og lod sig føre til bunds, men nu holder noget hende over vandet, og det har givet hende håbet tilbage, hun griber vildt ud, men kan ikke få fat i noget. Alligevel flyder hun ikke længere med strømmen. Hun vender sig halvt i vandet og ser at det er en gren der har reddet hende. Et træ hælder ud over floden, og en af dens grene har grebet taskens skulderstrop. Hendes arme snurrer, de er
blevet dumme af kulde, hun har ikke kræfterne, men der er en anden kraft i hende nu, som hun ikke vidste hun havde, og den kraft handler af sig selv. Pludselig har hun trukket sig op, og nu ligger hun på bredden og gylper vand.

Der ligger hun længe. Hun har oplevet vinden rive træer op og vride tage af, så tagsten faldt som regn, hun har set den vælte tårne og vindmøller ude i havet, men der er altid en væg at krybe ind mod og holde sig fast til, der findes altid læ, små hjørner som vinden har glemt i sin iver efter at rive itu. Måske bliver vinden træt af kun at være luft, og derfor får den en gang imellem lyst til at lade alting flyve, papirstumper, brune blade og alt det løse som kan løftes, som den hvirvler omkring sig for at sige: Her er jeg, så mægtig er jeg, kan du se mig nu? Hun forstår vinden, det er vandet hun er bange for. Vandet praler ikke, det kan se stille ud, men under overfladen er der kraftige strømme, og der er ingen hjørner at gemme sig i, vand fylder alt, og det
fylder kroppen op, vandet vil kun sig selv indtil alt andet er presset ud.

Hun rejser sig for at finde kvas, benene ryster under hende så hun knap kan stå. Hun mærker på sit knæ, det er varmt og ømt. Hun humper hen til træerne, kvaset her er tørt nok, hendes tændstykker er våde, men der vokser dunhammer ved floden. Hun plukker dun, som hun får antændt med en gnist fra tændstålet. Det tager tid, hendes hænder ryster, men da først dunene ulmer, lægger hun bark ved, og snart er gløden en flamme. Haltende slæber hun tasken med over til bålet. Alt er vådt. Alt. Tæpperne hænger hun på grene tæt på ilden, hun tager den våde frakke af, det våde tøj, og står nøgen ved bålet. Hun stiller sig så tæt på ilden at hårene gløder i skæret, huden er blåbleg, benene og armene er tynde og hårde som knogler.

Da blodet begynder at rulle og farven vender tilbage til kroppen, pakker hun tasken ud. Hendes sidste fiskesider er blevet våde, hun må spise
dem i aften, og posen med salt er helt opløst, der er kun lidt sorte slatter tilbage, de tørrede bær og svampene er også våde, hun må spise hvad hun kan, for det holder ikke længe som det er nu. Til sidst tager hun sækken ud. Den er meget tungere end da hun gik af sted, den har suget vand, det drypper fra syningerne ned på hendes fødder, lugten er ikke god. Hun har ikke åbnet sækken siden hun pakkede vognen, men hun er nødt til at tørre alt. Det skal gøres, hurtigt, uden tøven vipper hun roligt og lidt forsigtigt Ors knogler ud rundt om bålet.

Hun prøver at tænke blanke tanker, at være et hav uden vind, men så begynder maven at storme, og hun gylper den salte fisk og alle bærrene op. Hun lukker øjnene og sætter sig hen på den anden side af bålet, men går så ud for at finde mere kvas og brænde, og dér under træerne gylper hun igen. Hun står med panden mod træet til hun bliver så kold at hun må gå tilbage til bålet. Hun sætter sig på den anden side, så hun ikke behøver at se på dem, på det, på Or eller
det der nu er. Or. Det er ikke fordi lugten er så grel. Nej, det er egentlig slet ikke så slemt, skrald er værre, men mindet om hvordan der lugtede i tårnet, siver fra de våde knogler og får hende til at ryste, gennemkold.

Hun så kun på knoglerne et kort øjeblik, men nu kan hun ikke se andet for sig end de små, hvide orme i de grønne benstumper. Nogle af dem er gået i stykker og ligger smuldrede som tørt brød, men det er ikke knoglerne der ryster hende sådan, hun har set mange knogler og kroppe, i huller, i huse, i de hvide plastiksække, de er overalt, men det er fletningen hun tænker på, det sorte hår der gled ud af sækken som det sidste. Håret har løsnet sig fra kraniet, men fletningen er stadig den samme, bundet med et flosset stykke læder. Det er fletningen der gør knoglerne til Or. Hun ville ønske at fletningen ikke havde været der.

Da kvalmen har lagt sig og hun fornemmer at hun kan holde fast i en form for ro, rejser hun sig og går hen på den anden side for at skubbe knoglerne lidt tættere på bålet, hun samler læder-
sækken op og hænger den på en pind hen over bålet for at ryge muggen ud af skindet. Det er mørt, men det er det bedste hun har her.

Det er havet i mig der løber over, fortalte Or engang. Det er havet der taler til mig. De kiggede på skyer. Det var en af de dage, hvor Or var glad igen. De var mætte. De havde spist fisk og bær og kartofler på bål. Skyerne var små stimer hvide fnug, en rigtig kæruldshimmel, og solen var varm. Or sagde at vand løber fra øjnene sådan som skyer samler sig og løber over, fordi vandet i skyerne længes efter havet.

Hvor kommer vandet fra?

Det kommer alt sammen fra havet.

Er der hav i mig?

Ja. Engang troede man at vi var lavet af jord, fordi vi bliver til jord. Men vi kommer af hav, og vi bliver først til jord når havet er løbet ud af os og tilbage til havet. Prøv at sige noget til din hånd, sagde Or. Hold hånden helt tæt ind til munden og tal.

Hvad skal jeg sige?
Nu sagde du jo noget. Sig noget. Sig noget mere.

Hun vidste ikke hvad hun skulle sige, men mens hun stod og tænkte, mærkede hun pludselig varmen fra ånden lægge sig mod hånden og stige mod næsen, fugtig.

Or, sagde hun så.

Kan du mærke, sagde Or, at der bliver vådt på din hånd? Det er fordi ord også består af vind og vand, og det er fordi ordene kommer fra dig.

Dagen gryr med en ny lethed, det har været så koldt og regnfuldt, men i dag er der en lunhed i luften, tøjet er tørt, og sækken lugter mest af røg nu. De knogler som ikke er smuldret for meget, fylder hun i sækken, hun tager forsigtigt fat i remmen og lægger fletningen øverst, pakker resten af tasken og går af sted for at finde fuglen.

Alle træer står med røde og gule blade. Hun finder en hasselbusk og en eng fyldt med blækhatte, hun spiser sig mæt, benene er stærke, hun kommer meget hurtigere frem, nu hvor hun ikke
skal skubbe vognen over huller i asfalten, forbi bilskrog eller over væltede elmaster. Da hun når det sted ved floden hvor hun sidst så fuglen, står hun et øjeblik og betragter vognen på den anden side.

' Kra-kra, råber hun, så det giver genlyd hen over vandet. Hun ser på nettene som hun havde med, den store gryde, øksen og skovlen, kasserne, ferskvandstønden, alt det hun har båret med sig, og som nu står der, forladt.

Let som en vind føles det at gå væk fra asfalten for at følge den retning som fuglen fløj, hun går på en stor eng i skumringen, hun vil gå til mørket falder på. Luften er våd og sprød som æblekød. Dunhammernes fakler står tændt, ingen røg, bare rød sol over rørskov. Vinden er mæt og tryg, den lader sig ae af sivenes fjer og stikker så hovedet under vingen som en sovende svane. Det er nu, tænker hun pludselig, det er nu. Hun ved ikke hvad det betyder, men hun siger det igen og igen, det er nu, det er nu, og hvad er nu? spørger hun
sig selv, det hele er nu. Se, solen står som et øje mellem blå låg, snart er den nede, og skydækket vokser til hav med en rød stribe over horisonten, og med en gennemtrængende klarhed tænker hun, at det her er nu, og om lidt er det forbi, det her lys, frugterne og de sidste fugle der flyver hen over himlen på vej ud mod havet, og pludselig kommer hun i tanke om et af de fuglevers som Or lærte hende for at hun skulle huske fugleordene, og de fugle hvis ord hun havde glemt, hedder svaler, siger farvel til den gyldne vang, hvor er du henne den vinter så lang, synger hun, nu er solen gået i sæk, men hun går videre i mørket, bare lidt endnu. For lige nu går hun i tonen, hun hører det, følelsen af græs under fødderne og stjerner på himlen, så dyb at det ikke høres som lyd, men som en vibration gennem jorden og luften og kroppen. I denne tone sover hun med åbne øjne, og verden sover med hende.

Hun spiser svampe og mange nødder og de sidste hyben som stadig sidder på grenene,
hun går langt og stopper kun når det bliver mørkt, hun overnatter i huse og i skure, men tager tidligt af sted hver morgen, og uanset hvad hun gør, lytter hun hele tiden efter fuglen. Uden vognens skramlen og larm, nu hvor den eneste lyd er hendes egne bløde skridt mod græsset, mærker hun alting omkring sig på en helt anden måde, hun behøver ikke at bruge øjnene så meget, hun kan godt stå bøjet over kastanjerne og samle madposen fuld og vide at nu kommer fuglen, selvom hun hverken ser den eller hører den, men hun ved det, måske er det den måde skoven bliver tyst på, den måde småfuglene holder vejret på, fordi den store, sorte fugl svæver højt deroppe. Så rejser hun sig og ser fuglen som et kors mod solen. Den lander ikke lige så ofte, den har ikke samme lyst til at fjolle og lege, den flyver med ny alvor. Der kan gå en hel dag hvor hun ikke ser den, men netop som hun bliver urolig, viser den sig igen på himlen over hende. Den leder hende ad andre stier end asfaltens, gennem rørskov og
bøgeskov, forbi søer og mange huse. Der hvor fuglen flyver hen, følger hun efter.

Så en dag får hun øje på tårnet fjernt bag skoven. Hun standser, synker en gang og ser sig om efter fuglen. Og dér kommer den. Den slår en cirkel højt oppe i luften over hende og fortsætter så, kaldende, skrigende, mod tårnet. Hun bliver stående, hun sætter sig ned. Så rejser hun sig op, hun går lidt, finder et nøddetræ og giver sig til at knække skaller med en sten. Det tager lang tid at rense valnødder, og hun samler en hel pose før hun går videre. Hun håber hele tiden at fuglen flyver tilbage og viser hende en anden vej, en anden retning.

Først dagen efter, da solen er gået over middag, træder hun ud på halvøen i bugten hvor det store hus med tårnet står. Hun kigger én gang på tårnet, gule mursten, det er højt, men slet ikke så højt som Ors tårn ved øen, til gengæld er der et ur. Tænk at det stadig går, sagde Or
engang da de fandt et lille ur på en kommode i et af havhusene. Or viste hende hvordan de tre små pinde løb rundt efter hinanden som en slags edderkoppeben. Hun lo og syntes at uret var sjovt, men det gjorde Or trist.

Hvad er det? havde hun spurgt.

Det er lige meget nu, sagde Or og smed uret i havet.

Så har hun set nok. Hun går forsigtigt rundt om huset og ned til vandet. Under en presenning finder hun en træbåd, tilsyneladende uden huller i bunden, solide årer. Der er ingen andre fodspor, kun nede i mudderet ved båden ser hun mærkerne efter fuglens kløer, næsten lige så store som hendes hånd. Hun kigger ind gennem den rådne trædør, hun træder forskrækket tilbage, gem dig, hører hun Or sige, bliv i skjul, vent, men hun er ikke længere som Or, tænker hun så og kryber frem igen for at spejde ind i den åbne sal hvor halvdelen af taget er braset sammen, så lyset fylder rummet. Menneskene står helt stille, og
hun forstår at de kun er af sten. Vinduesglasset er i forskellige farver, aftensolens lys falder gennem det og lander som en håndfuld guldsmede på menneskene og får deres ansigter til at leve, som om de står der og taler tyst med lyset. Hun minder sig selv om at hun kun fandt fodspor efter fuglen, og går ind i rummet.

I den del hvor taget stadig står, er der et mindre hus, bygget af tagbrædder som ligger spredt inde i det store hus. Det er lillebitte, på samme størrelse som Ors skur til fiskeredskaberne, men det er et rigtigt hus. Inde i træhuset er alt ordnet, der hænger net og reb i bundter på væggen, der er en ovn, og der står støvler, gode, men for store til hende. Det har alt hvad man skal bruge. Der har vist kun boet én, hun kan jo ikke sige det med sikkerhed, men det lille hus har sådan en stemning over sig, den ene stol, støvlerne, striktrøjerne i kassen under sengen, den smalle seng. Hun lægger sig, sparker støvlerne af og stirrer op mod loftet.
Foran Rosenhaven var der et godt sted at sidde, en lang stol under et halvtag. Hun har glemt ordet. Det var et godt sted at ordne ting, som at knytte net eller knække valnødder. Det var et godt sted at tænke. Da de fandt huset efter branden, var det her mellem de gamle, tilgroede rosenbuske at Or satte sig, så på roserne, lukkede øjnene og sagde: Her skal vi bo. Da de havde fået ryddet ud og gjort rent, satte Or sig igen og begyndte at skære i et stykke træ.

Hvad laver du?

Jeg skriver Rosenhaven, sagde Or.

Er det et ord?

Ja, det er her vi bor.

Hvad betyder have?

Det er et sted, hvor der vokser roser.

Lyden af regn på taget og varmen fra gløderne i jernovnen væver sig sammen til en lun skygge at trække om sig. Hun lytter. Der er helt stille. Ikke en vind rører sig. Hun kan pludselig mærke
hvor langt hun har gået, og hvor meget hun har set, alt det hun ikke vidste fandtes. Nu er hun træt og giver slip, noget indeni falder til ro. Hun flyder på det varme mørke mod søvnen, et mørke der ikke føles som mørket i gangene, men som at lægge ansigtet mod Ors mave. Her kunne man bo, tænker hun søvnigt idet hun glider ind under nattens store frakke.

Men de næste nætter har hun svært ved at falde i søvn. Hun savner lydene af skoven, af vinden, af det åbne rum omkring sig. Der er for stille indenfor, hun ligger og venter på at nogen tager i døren. En nat da et vindstød pludselig rusker i huset, springer hun op og står vågen og klar med kniven. Selv om dagen sitrer hun og flakser op ved det mindste selvom hun godt ved at der nok ikke kommer nogen. Støvlaget var tykt, hun måtte ryste sengetæpperne og hænge dem ud en dags tid for få fugtlugten til at forsvinde. Det er længe siden nogen har boet her.
En gang imellem roede hun og Or ud til det store tårn i havet, Ors tårn. De bandt båden fast til et vindue ved trappen. Nogle gange skal man have udsyn, sagde Or, og så gik de den lange vej op for at se ud over havet. Tiden blev lang deroppe, Or sad bare og så på vandet, nogle gange til langt ud på natten, når alle stjernerne kom frem og lyste i det mørke vand, over den mørke ø.

Der kommer ingen, sagde Or så.

Hvem?

Ingen.

Hvem?

Det er lige meget. Kom, lad os gå ned.

Da hun blev større, blev hun mere utålmodig, hun spurgte Or om de ikke selv skulle begynde at lede i stedet for at vente, de kunne forlade øen, tage et andet sted hen? Eller bare tænde bål i tårnet, så de andre kunne se dem. Men Or rystede på hovedet: Jeg vil gerne vide om der er andre, men hvis de stadig er her, er det ikke sikkert at vi har lyst til at blive fundet.
Hun ved ikke om de andre er farlige, hvis de altså er her. Nogen ødelagde broerne og husene, og måske har Or ret, engang troede hun at Or vidste alt, men i den sidste tid hvor Or altid lå som en grå skygge i sengen, blev hun i tvivl om Or nu også havde ret.

Hun beslutter sig for at blive her, det er et godt sted, og det bliver snart vinter. Den der bor i huset, går måske ud om sommeren og kommer først hjem når vinteren nærmer sig. Hun vil vente og se. Det må være det fuglen har ment. Så hun går i gang med at bo.

Når man bor, er der mange ting man skal gøre. Det værste hun ved, er at lave salt, men det skal gøres hvis hun skal nå at salte fisk til de koldeste vintermåneder, hvor fangsten er lille og storm gør det farligt at tage ud på havet. Hun samler spandevis af blæretang, en del er skyllet op på stranden, det river hun sammen og spreder ud på asfalten, så det kan tørre i solen. Når det er tørt nok, sætter hun ild til tangen, det bliver et højt
og luftigt bål, hun fylder hele tiden ny tang på, selvom det lugter så skarpt at det svider i næsen og gør hende svimmel. Derefter skovler hun aske i spande og baljer og hælder vand fra havet ned til asken. Vandet i spandene bliver sort og tykt og grødet. Der går to dage før asken er faldet til bunds og vandet er klart igen. Hun laver flere bål og koger vandet i to store gryder fra huset. Når vandet er kogt væk, ligger det sorte salt tilbage på bunden. Og hele tiden må hun vende sig om og holde øje, for det var et stort bål, og hvis de er her, har de måske set røgen.

En anden dag blæser en mild fralandsvind, og vandet er helt klart, hvilket kunne tyde på ørred. Ah, hvor hun holder af ordet ørred, det er virkelig et ord hun ikke kommer til at glemme. Det er egentlig ved at være for sent til ørred, men det er sådan en smuk dag at tilbringe i en båd. Selv når det blæser, er bølgerne ret små her, for halvøen ligger i bunden af en dyb bugt. Hun sætter bundnettene i bugten og ror ud mod havet for
at sætte net ved mundingen hvor bølgegangen er større, vinden mere skummende og salt. Hun ror tilbage til bugten og bliver liggende i båden og venter på at fiskene sætter sig i nettet.

Så bliver det alligevel fisk. Or, siger hun. Or elskede fisk. Åh, hvor godt det er, sagde Or nogle gange med lukkede øjne, hagen blank af fiskefedt. Dengang de fandt den store, sølvfarvede fisk der var længere end dem, sagde Or: Tænk at de nu er så store igen, så store fisk var der ellers kun da jeg var lille. De tog den ikke med hjem, for den var død. Spis ikke ting der lugter grimt, det er vigtigt, sagde Or. Men de stod længe og kiggede på den store fisk hvis skæl skinnede som tusinde sole. Engang var fiskene lige så store som husene her, og de sang sange om havet, sagde Or så. Selv kunne hun bedst lide mus. Tænk at vi sidder her og spiser mus, sagde Or nogle gange og holdt op med at tygge.

Kan du ikke lide mus?

Jeg er bare ikke så sulten i dag, sagde Or og gav hende lov til at spise resten selv.
Hun ser op på himlen. Der er land på begge sider af bugten, det store hav ses kun som en smal stribe af hvide bølgekamme fjernt i horisonten. Vandet under hende er sort og dufter af jord, ved bredden spejler træerne sig. Pludselig føler hun sig kvalt af denne stille venten, det mørke vand, ubevægeligheden i landskabet.

Der er meget fra tiden i mørket som hun kun husker vagt, som hun ikke har tænkt over før, men som er vokset frem mens hun gik med vognen. Hun husker at vågne fordi det sorte blev så tungt, at hun ikke kunne få vejret, at mørket var kravlet ned i hendes hals og ind i næsen, det havde stoppet ørerne til og pressede sig mod øjnene. Trykket mod hendes ansigt var så voldsomt at hun ikke kunne få luft, hun prøvede at råbe på Or, men mørket havde klemt sig ind i munden. Så blev mørket rødligt og flimrende, og hun trak ikke længere vejret. I det øjeblik lettede mørket, eller det var stadig lige sort, men det kvalte hende ikke længere. I mørket hørte og mærkede hun Or ruske i hende og råbe, trcek vejret, undskyld.
træk vejret for helvede, og hun gispede, brand i lungerne, og Or begyndte at græde som hun aldrig har hørt Or græde hverken før eller efter.

Jeg kan ikke, græd Or, og senere, hæst hviskende:

Jeg ville ikke efterlade dig alene.

Det er mærkeligt at ord som er tyndere end skygger, mere usynlige end vinden, pludselig kan lægge sig over en som en sky for solen, så det bliver iskoldt og hårene på huden rejser sig selvom man lige før kun tænkte på ørred og ellers ingenting. Der er så mange andre ord, som hun glemmer, ord hun ser hver dag, fuglene, træer, hvis navne hun ikke kan huske. Alene derimod er et ord uden ting, det er bare et ord, men så snart hun tænker på det, bliver havet i brystet tungt som en betonklods, for tungt til at hun kan rejse sig. Sådan havde hun det aldrig da Or stadig var her. Dengang var det kun Or, der fik det sådan. Dengang forstod hun ikke hvad Or mente, når Or fortalte om havet i brystet, men nu ved hun det.
Dagene går med at vente. Hun renser fisk ved foden af et tilvokset menneske hvor der er ly for vinden. Hun har fjernet bladene fra ansigtet. En arm er faldet af, den ligger på jorden og peger med en enkelt finger op mod himlen. Det er et smukt ansigt, øjnene er milde. Hun kan lide at sidde dér hvor dets blik falder. Hun fisker, hun brænder salt, hun venter. Hun lægger fiskehovederne på saltbålets gløder og spiser det saftige kindkød og øjnene når de bliver hvide som skyer. Hun gnubber fiskestykkerne ind i salt og lægger dem ned i tønden, der lugter af fisk og hav, ja, i grunden ved hun ikke om fisk lugter af hav, eller om det er havet der lugter af fisk. Duften er ikke den samme, men de er svære at skille fra hinanden. Hver dag skal hun hælde vand fra tønden, og der skal nyt salt til. Når der ikke kommer mere vand ud af fiskene, hænger hun dem på tørrenettet under et halvtag. Hun skærer et ødelagt net ud i små stykker; små, grønne snore som hun bruger til at hænge de hovedløse fisk op i halen med. Det er vigtigt at de ikke bliver
våde, og det er vigtigt at der ikke sætter sig fluer. Er der fluer, må man bruge fiskene som madding i musefælderne, lærte Or hende.

Hun venter i mange dage, og tønden er nu fyldt med saltede fisk. Hvis fuglen flyver forbi, kaster hun en fisk hen til den, som den flyver væk med i næbet. Hun prøver ikke at komme tættere på, hun venter. Nogle gange sætter den sig i tårnet med fisken. Der bliver den siddende og kalder hæst, så det runger i bugten. Hun ignorerer den, hun skubber tanken væk. Hun bryder sig ikke om tårne.

Hun går forbi døren til tårnet hver gang hun skal ud på vandet, og en dag går hun hen til døren og ser på den, den er tung, af massivt træ.

Dør, siger hun højt, så det klinger mellem stenvæggene i det store rum. Det gør ondt i halsen at tale, hendes tunge føles som en død mus, det er så lang tid siden at hun har brugt den. Dør. Nogle døre kan åbnes. Nogle døre kan ikke åbnes. Så
vender hun om og går ud til båden for at fiske, hun fanger ingenting, hun ligger bare i båden og kigger op mod himlen, hun ser på vinden jage skyer. Hun fryser ikke, hun har skiftet sin slidte trøje ud med en stor, tyk sweater fra kassen under sengen, der var strømper, store strømper, som hun har trukket til op over knæet, hun bruger frakken som et tæppe. Da det bliver mørkt, ror hun hjem.

Hun begynder at drømme om Ors tårn. Nat efter nat går hun op ad trappen, hun er våd, hendes tøj er vådt, hun drypper, håret drypper, hun har bare tæer. Hun går rundt og rundt og kommer højere og højere op. Vinden følger hende, den bliver kraftigere, den skubber hende næsten op ad trappen. Vandet løber stadig, og hun sætter våde spor. Hun vender sig om og ser at aftrykkene er forkerte, de passer ikke til foden. Også hendes skygge er sær, men hun går videre til hun når døren højt oppe. Dør, siger hun til vinden der hyler, hun ved ikke om den advarer hende
mod at åbne, eller om den vil have at hun skal åbne. Tårnet skælver da hun rækker kloen frem mod håndtaget.

Så vågner hun. Det er som om tårnet på halvøen bliver højere for hver gang hun drømmer drømmen. Men hun vender ryggen til det og fortsætter med at fiske. Fuglen holder op med at komme, det gør hende ikke så urolig den første dag, men på tredjedagen kan hun ikke længere være i sig selv, tanken om også at miste fuglen får hende til at beslutte sig.

Hun ryster mens hun går op ad trappen. Det er tungt som at gå gennem vand. Hun tænker på den lange svømmetur fra hus til hus, båden var jo væk. Hun havde ventet mange måner på at Or skulle komme tilbage, hun havde ledt overalt, men hun fandt hverken Or eller træbåden, hun satte net ved det lave vand, hun passede kartoflerne og såede korn, hun gik og ventede, men Or kom ikke tilbage. Hun forstod ikke hvorfor Or var taget af sted uden hende. En dag gik
hun mod vandet og begyndte at svømme. Hun svømmede fra hus til hus, og det var ikke fordi hun ikke havde kræfterne, men hun svømmede langsommere idet hun nærmede sig tårnet og tankerne forbandt sig.

Jo længere op ad trappen hun kommer, jo langsommere går hun, tanken om Or er tung som havet, hvert skridt er en kamp. Hun vil gerne glemme Or med fluer i øjnene, den gabende mund, siddende oppe i tårnet med resterne af ansigtet vendt ud mod havet. Hvis man leder længe nok, finder man det, har Or sagt. Hun ledte længe, og da hun fandt Or, var Or ikke længere den samme.

Men der er ingen i tårnet, det er tomt, ingen knogler, ingenting. Hun sætter sig under klokken op ad muren og ser ud over bugten til solen går ned og stjernerne kommer frem.
8

Kulden tager til, skyerne er grå og store, det regner i dagevis. Mørket sniger sig op fra drømmene og ind i dagen, det følger hende selv når hun tager ud med båden, og ud med båden skal hun selvom der ikke er mange fisk at få nu, men hun har brug for noget at lave, hun har brug for at sejle frem og tilbage. Der går dage før fuglen kommer forbi, og når den endelig er der, kigger den på hende på en måde som får hende til at vende ryggen til. Men så snart den flyver væk, fortryder hun det og ønsker inderligt at hun havde sagt noget eller havde givet den et stykke fisk, at de havde leget en af legene. I lang tid er hun vred på sig selv fordi hun vendte ryggen til, men når så fuglen kommer, gør hun præcis det samme igen.
Hun begynder at gå, først korte ture, men for hver dag bliver de lidt længere. Hun leder i alle husene, hun går op langs bugten ud til kysten, kigger efter fodspor, sætter sig ved havet for at lade sig fylde af det blæsende og larmende. Hun går ved kysten og tænker på ord, på fugleordene, skarv, spurv, svale, svane, men de fleste fugle er fløjet, hun må bære på alle de ord som landskabet har mistet. Dem der er tilbage, gemmer sig i buskene, men ikke engang dét tillader vinden, nej, den rusker de sidste blade af træer og buske for at vise hvor nøgent alting i virkeligheden er, ja, den viser hende at al dens blæsen og prusten er en hvirvel rundt om ingenting. Or sagde at vinden var luft i bevægelse. Hvis vinden holder op med at blæse, er den ingenting.

Først sent, ved nattefald, vender hun tilbage til det lille hus. Det føles så forladt. Hvis der boede nogen her, ville de være kommet.

En dag ser hun en due sidde i træet, blødt kurrende. Hurtigt, inden hun når at tænke sig om,
samler hun en sten op og kaster den af sted med et hårdt vrid i håndleddet. Sådan noget behøver hun ikke at tænke over, hun gør det bare, og stenen rammer duen, der falder ned med en dump lyd, en rød, varm søjle skyder igennem hende. Hun går hurtigt og stille hen til duen, hun kan mærke den dunke i hænderne, hun vrider halsen om, og så er fuglekroppen stille. Et hidsigt rårk får hende til at se op. Dér sidder hendes fugl på en gren og ser ned på hende. Hun stivner, der bliver helt stille i skoven, og fuglen stirrer. Hun genkender øjeblikkelig sig selv i dens blik. Den dag havde Or fundet en anderede. Nu skal vi have det lidt godt, havde Or sagt og vist hende kurven fyldt med æg, men hun begyndte at græde. Or kunne ikke forstå det. Når de var ude for at fiske, fandt Or tit et andeæg og lavede et lillebitte hul i ægget, så hun kunne gå med det i hånden og suge mens hun fulgte efter Or rundt mellem nettene. Or trak på skuldrene, lod hende græde og gik i gang med at slå æg ud på panden.

Hold op, havde hun skreget.
Hvad er der da med dig i dag?

Hun svarede ikke, hun sprang op og rev i ægget som Or havde i hånden, men hun var så hurtig at det gik i stykker mellem hænderne på hende, hun klemte hånden om æggemassen der løb mellem fingrene på hende og ned ad armen. Alt i verden stod stille. Hun stirrede på skallerne i hånden og det flydende gule som dryppede på gulvet, og det var hendes skyld, intet i verden kunne gøre ægget helt igen. Hun hørte ikke hvad Or sagde, selvom Or var vred og ruskede hende i skuldrene, men da hun begyndte at hulke, tog Or hende op og vuggede hende.

Men hvad er der galt?

Det varede lang tid før hun kunne svare, men til sidst var hun nødt til at vide det:

Kommer fuglene fra æg?

Åh, sagde Or.

Der gik lang tid før hun spiste æg igen, men så kom hun over det. Hun blev større og klogere. Og nu bliver hun vred på fuglen, som sidder dér på grenen og siger: Du er jo en æggeknuser.
Hun står stadig med den varme due i hænderne da fuglen letter fra grenen med nogle meget høje og meget skarpe kra-kra, den råber æggeknuser, æggeknuser ud over skoven og engene. Ja, hun er rasende; hun har ofte set fuglen fange mus og spurve, og hun er sikker på at den også har spist æg.

Jeg er ligesom dig, råber hun efter fuglen, der nu flyver sin vej og forsvinder.
En morgen pakker hun tasken, hun rydder op, reder sengen. Så lukker hun døren og går.

Hun går gennem vildsomme egne og kalder på fuglen.

Hun kalder, men den kommer ikke.

Hun kalder til hun ikke har mere stemme.

Hun går gennem skove, og alle træer ligner hinanden.

Hun går til havet og så op i landet igen.

Hun går tilbage mod havet og så ind i landet igen. Der er ingen, alle husene er tomme.
Hun vågner og opdager, at hun ligger med kinden mod jorden. Hun gylper grød op. Først meget, bagefter bare lidt, gult og surt, og til sidst bare gylp uden gylp til hun er helt tom. Hun drikker lidt vand, men det gylper hun op før det når ned, og nu er hun for træt til at drikke mere, hun ligger med kinden mod jorden og tænker ikke på noget, for hun har gylpet alt op, der er ikke mere, der er ingen tid, ingen tanker, ingen ord, kun jorden mod hendes kind.
Hun ser solen gå over himlen, forsvinde og stå op igen, mat bag det støvede glas. Tiden har mistet formen, dagen føles som et langt strøg hen over kinden. Hun mærker kinden og lyset, sine fingre, jo fingrene og tæppet, hendes fingre rører ved tæppet, hun ligger i tæppet mod en væg i et gråt rum, solen falder ind gennem store, støvede ruder. Der er en lugt af gylp i tæppet og af tynd lort, hun væmmes ikke, hun mærker bare den kraftige lugt, og så glider hun ud i et mørke igen.
Jeg er vågen. Hun er vågen, vågen nok til at føle at hun er vågen, hun er vågen som om hun er ny i verden, som om det at ligge op ad en væg i en tyk lugt og mærke solen kravle på kroppen er hele verden, alt hvad der er, og hun indtager det med åbne øjne uden en tanke.
Hun ser en skikkelse sidde ved de væltede skilte foran svingdøren. Hun rejser sig halvt for at spørge, men hun har glemt hvad det er hun vil vide. Skikkelsen ser over på hende, smiler som til sig selv, bukker sig ned og giver sig til at skrive i støvet med en finger. Måske er det en drøm.
Og da hun slår øjnene op og rejser sig halvt i tæppet, er verden blevet større, hun ser ud i dette enorme grå rum med væltede hylder og tørre blade i hjørnerne, væltede stole og plastik og meget hun ikke ved hvad er, og hun mærker at hun er tørstig. Hun trækker tæppet til side og ser hvordan benene ryster, bare tanken om at forsøge at rejse sig får hende til at give op, men tørsten er også stor, og den vokser jo mere hun mærker kroppens træthed. Tørsten vinder over tæppet.

Hun kravler hen til tasken og ser alle dåserne på hylden og på gulvet. Hun husker de her dåser, de mange dåser, så meget mad samlet ét sted har hun ikke set siden hun lukkede døren til Rosenhaven og lod sækkene med kartofler, nødder og korn stå. Der er ikke mere vand i flasken, hun drak og gylpede det hele op, husker hun, og nu er hun så tørstig og så træt at hun igen har lagt sig på det kolde betongulv mens hun prøver at tænke. Og tankerne flyder rundt i vand til hun husker dåserne igen. Hun kan åbne en dåse, og nu husker hun hvordan hun smed tasken fra sig, da
hun fandt rummet med de mange, mange dåser, at hun spiste og spiste til hun faldt i søvn, men vågnede da maven begyndte at krampe. Måske er de dårlige, dåserne, men hun har ikke noget vand. Hun åbner en dåse med ferskner. Den tykke, lyse saft løber som en brise gennem halsen, det gør så godt, og hun kan ikke spise, halsen gør for ondt, men fersknerne er bløde, og det føles som om hun drikker dem, små mundfulde af sol, hun synker hele dåsen og kravler så tilbage til tæppet i det store, grå rum og falder i søvn.
Noget smelter, hun bliver blød som vand. Fuglen fortsætter. Er det forår nu, tænker hun ud i det grå, og fuglen bliver ved med at synge, tonerne falder som dråber af regn på en udstrakt tunge. En dag satte Or sig op i sengen, grå i ansigtet, men uden skygger i øjnene. Hun var på vej ud ad døren, skulle ned til havet og fiske, havde allerede tasken på ryggen, men da hun så Or se ud ad vinduet med et lys over sig, satte hun sig ved siden af Or og lagde sin kind ind mod Ors bryst. Er det virkelig solsorten, havde Or sagt, er det forår nu?

Men det er vinter nu, tænker hun så og fryser igen. Det er vinter, og solsorten ved det ikke.
Det tager mange dage at finde sig selv i hallen. Hun spiser ferskner og sover, der er ikke andet i verden end de orange ferskner i det store, grå rum. Der er så meget støv her, hvis hun rykker for hurtigt i tæppet, hvirvler det op i luften. Mens hun genvinder kræfterne, tænker hun kun på det der ligger lige foran hende: at tænde et bål og at skaffe vand, senere at vaske sig og at vaske tæppet, at rede det lange, sorte hår, som er så filtret at hun må skære det nederste af før hun kan flette det på ny. Hun laver bål på betongulvet under en af de knuste ruder og bygger senere en lille ovn af mursten og fliser fra pladsen udenfor. Det er koldt, og vinden blæser, hun bliver indenfor og holder gang i ovnen. Hun ønsker ikke andet end at sidde og se på ilden.

Ord er også farlige, det skal du vide, sagde Or engang. De var kravlet op på taget af et hus for at spise sild og kartofler, mens de lod saltbålet brænde ved havkanten. Det brændte med en grim
lugt, og sorte flager fløj omkring dem selvom de havde sat sig et stykke væk.

Hvordan farlige? spurgte hun.

Ord skaber mere. Mere end hvad der er.

Mere end hvad?

End hvad der er, sukkede Or og sagde ikke mere.

Hun gnavede i den lune kartoffel og betragtede den sorte røg fra bålet stige op mod himlen.

Nej, det behøver du ikke at tænke over, sagde Or så. Bare husk det jeg har lært dig.

Hun bliver i hallen med de mange dåser i lang tid. Hun tænker ingen gå-tanker, men bare små tanker om at finde træ og varme vand og om at spise dåser. Hver dag spiser hun to eller tre, og som hun spiser sig igennem dåserne, vender kræfterne langsomt tilbage. Frakken havde fået store flænger, og dem syr hun nu med tråde fra det nederste stykke af trøjen, hun ruller det tykke, røde garn mellem fingrene, det er svært at få spidsen gennem nåleøjet, hun fugter den med
tungen og rammer. Hun syr langsomt, flængen er lang, og stingene skal være tætte for at holde, nålen stikkes ind og kommer frem, hun syr tankerne frem og stikker nålen ind, det vil hun ikke tænke på, trækker nålen gennem stoffet, stikker igennem igen, men de kommer bare igen lidt senere. Hun ved at tankerne samles sådan stik for stik, dryp for dryp, hun lader dem løbe til, venter.
Nogle ord skal man kun tage frem når nattens skygge er tvunget helt i knæ og man selv sidder i solen og vågner med vindens fingre i håret, som en ælling i vindens store, lune hånd, og kan tænke farvel næsten uden at det gør ondt noget sted, bare sådan, som at kigge direkte på solen og lukke øjnene når det begynder at svie, og så vente lidt, og så kigge på solen igen til øjnene løber i vand. Ligesom blinkelegen. Da hun var lille, var Or bedst, hun så ind i Ors øjne, først grinede øjnene, hvem blinker først, men så blev de stille som havet uden vind, hverken smilende eller triste, ubevægelige sten. Hun kom altid til at blinke når hun fik øjenkontakt med sig selv, og så vandt Or. Hver gang. Da hun blev ældre, lærte hun at gøre som Or, at se uden at se, at lade alting passere øjet uden at bemærke det, og så var det hende som vandt.

Her sidder hun og ser på solen og lytter til sig selv. Lige nu er hun åben, lige nu må alle tanker springe som de vil, alle ord må komme og gå, hun er blå som havet, hun stirrer uden at
blinke på ordene som de kommer, selvom hun godt ved hvilket ord der kommer, det der svier og får øjet til at løbe i vand, som dengang da hun stod op og så at Or var gået uden den store frakke, uden støvlerne, og det var en vinter med frost, vinden bed som hvepsestik, hun gik rundt hele dagen i det stivfrosne græs, der knækkede under fødderne som muslingeskaller, og råbte til hendes stemme blev hæse skarveskrig, men hun fandt ikke Or.

Hun ville ønske at hun var stået op. For hun hørte jo Or den nat. Or havde ligget så lang tid i sengen, og hun var vred på Or, de havde skændtes, eller hun havde skældt ud på Or, fordi Or blev liggende dag efter dag, grå som en sten. Men så stod Or ud af sengen, gik først hen mod døren, men vendte om og gik tilbage for at stryge hende over kinden. Or havde hvisket farvel, men hun var vred og lod som om hun sov, hun lå med lukkede øjne, og så må hun være faldet rigtigt i søvn, for hun hørte ikke døren gå op og i. Ors stemme havde været lige så blød og mild
som søvn, hun kendte ikke ordet farvel, og Or forlod hende uden at forklare det.

Nej, det bedste hun ved, er at ligge i solen og glemme alting. Her glemmer hun at lytte. Hun glemmer at tænke. I solen bliver alle tanker til varme, og hun er intet andet end en varm sten, et nylagt æg. Her er der ingen ord. Der er intet hun har mistet, intet hun ikke ved. Det er så dejligt at være som vinden, der blæser her og der og lader ordene hvirvle rundt.

Det er vigtigt ikke at glemme, sagde Or.

Husk det jeg har sagt, sagde Or.

Husk ordene, sagde Or.

Og en dag mens hun sidder i en solstribe, uden tanker eller ord, dukker hvorfor op igen. Hun vender forsigtigt ordet i solen, men der er intet mørkt ved ordet længere, nej, hun må være kommet ud på den anden side af skyggen. Længe har hun gået i skyggen af ordet hvorfor, ja, lige siden dengang hun stod op og satte bjælken for døren, har hvorfor fulgt hende tæt, og kun ved
at gå, hver dag, har hun kunnet holde sig foran skyggen, selvom hun altid kunne mærke dens greb om hendes hæl. Mens hun fulgte fuglen, forsvandt mørket, men da fuglen forlod hende, vendte det tilbage, kraftigere end før, og hun mistede retningen, og alle ordene for rundt i ring, de gled fra hende, hun kunne godt huske hvad de betød, men at kunne ordene betød ikke længere noget for hende, hun ville hellere være vind eller græs, hun vil hellere være mæt og sove. Og nu har hun sovet, og nu er hun mæt, ordene har lagt sig, de jager ikke rundt efter hinanden, men er faldet til bunds og ligger stille. Hun behøver ikke at tænke på dem, og hun tænker ikke, hun er klar som en sø. Blikstille. Det tordnede lige før, så holdt det op, og lige nu er det nok at sidde i solen og se dråberne fra formiddagens regnskyl falde fra taget en efter en.
En dag hun sidder der i solen, varm og uden andre tanker, hører hun fuglen skrige. Den lander på asfalten foran hende, den ser på hende med blikket, først med det ene øje, så det andet. Hvem er du? spørger den, som da den så på hende første gang.

Hun åbner munden.

Hun siger.

Hun siger ingenting.

Det hun vil sige er.

Men hun kan ingenting sige.

Fuglen lægger sit hoved på skrå. Den forstår, siger den med øjnene. Hun rækker hånden ud. Fuglen letter, grenen på træet ryster, den flyver op, højt over huset, men så dykker den, snitter hendes håndflade med vingespidsen og forsvinder ind over landet.

9

Da hun forlader hallen, er hun blevet tynd, hul og let. Brysterne er blevet små igen, de er ikke meget større end vildæbler, og de er altid hårde af kulde. Kravebenene og hofterne stikker ud. Selv hendes knogler er blevet hule. Vinden løfter hende blidt og sætter hende ned igen, blæsten får hendes hår til at strømme som ålegræs. Hun ser sig selv som en lille, sort plet mellem gulbrune græsser og krogede grene. En gang imellem skimter hun fuglen deroppe, en plet mod den tykke, hvide himmel, men hun venter ikke længere på den, hun lader den følge hende hvis den vil.

Hun går for det meste langs asfalten, så hun kan finde huse at overnatte i, og hun vælger oftest veje der går langs havet, hvor hun finder tang og muslinger. Hun går, og lyset falder som skygge
ned over landet, skyerne bevæger sig hurtigt, de hvirvler af sted over himlen, ruller sig først sammen til små, knudrede væsner og folder sig så ud som store, hvide enge, og pludselig er de blæst væk, det bliver nat, det bliver dag, lyset skifter, hun går og går, men nu leder hun ikke længere, hun går. Og hun lytter. Hun lytter til mågerne der skriger og basker som tør tang under skoene, plastik der flapper som vinger i vinden, eller sandets tamp under foden, hun lytter altid til vinden og havet, havets langsomme åndedræt. En aften hvor lyset er orange og kulden bider i ørerne, hører hun svanerne, hun hører dem kalde, en klar lyd der vibrerer i det nøgne landskab, og så ser hun dem flyve op over skoven foran hende, en hvid flod af fugle, vingernes susen og klangen overalt omkring hende. Hun hører sangen fortsætte længe efter at flokken er blevet til prikker i den orange horisont.

Hun lytter hele tiden nu. Da Or levede, behøvede hun ikke at lytte fordi Or var der med alle sine
små lyde, de små, mumlende suk og lyden af børsten mod håret, skovlen når de gravede kartofler. Hun behøvede ikke at lytte for at vide at her var Or. Nu lytter hun, men det hun hører, er ikke det hun lytter efter. Nogle gange længes hun så meget efter Or at hun lytter alting i stykker, men andre gange er længslen ikke så stor, og hun kan lytte uden at stille spørgsmål. Hun lytter indtil hun når om bag alle lyde. Hun hører det. Og da er der øjeblikke hvor hun føler, at hun ikke er den eneste der lytter, men at verden lytter til hende, at bag alle lydene hører hun verden lytte, og at hun bliver hørt.

Nu sætter hun sig her og ser ud i den saltsorte nat. Det er i græsset, det er i vinden, det er i natten, det er i dagen, men det er lettest at høre her om natten, i mørket hvor ordene lægger sig til ro som sand synker til bunds i havet. Der ligger ordene og blander sig med hinanden som havbund, som et stort ord af de mange ord hun ikke længere husker, som ikke længere kan skilles
fra hinanden. Nogle gange hvirvler ordene op i hende fordi hun ikke kan huske de rette ord, det er som at vade langs stranden og sparke til sandbund, så vandet bliver mudret og uroligt. Om dagen er det en sorg, men om natten falder ordene til ro, hun ved at alting er, hun ved at de har ord, og at disse ord falder til bunds og lægger sig. Hun ved at bare hun sætter sig stille her uden at hvirvle sandet op, lægger ordene sig og bliver til den store tone.
Vinden fylder en pose med luft, den flyver op som en sol, men så siver luften ud, og den synker mod stranden igen. Det er tungt at gå i sand, og det er tungt at gå mod vinden, sivene bøjer sig, skyerne pisker forbi. Hun råber, men vinden piller ordene ud af hendes mund, og måske bærer vinden dem langt, længere end hun selv kan råbe, men det føles mest som om den bare visker dem ud med sin susen. Vinden kender ingen ord. Det ved hun. Vinden har været overalt og har set alt, men når den tager hendes ord, bliver ordene bare til lyd; sivrørenes susen, pibelyden i græsset. Stilheden når en sky passerer solen, vinden slår mod klitterne, et stød af sand, mågen der svæver. Hendes stemme sprækker, hun er for træt til at råbe, hun er for træt til at gå, men hun går. Nogen må høre hende, i hvert tilfælde mågen og havet. De hører hende, men de hører jo ikke hendes ord. For dem er hun nok mere som en ræv; man hører det rasle under en busk og tænker: Der er en ræv. Der er en ræv, som gør ræveting og tænker rævetanker. Sådan må det også være med hende; man hører
forsigtige skridt i sandet, og tænker: Der er hun. Nu går hun der og gør hvad hun gør, hun siger lyde som er hendes lyde, men lydene er ikke ord for dem. Stemmen knækker som det frosne græs når hun prøver at råbe, det er så længe siden at hun har talt, der kommer ikke en lyd.

Tungen er visnet i hendes mund.

Hun er som fisk i bunden af båden, et gab, der åbner og lukker, åbner og lukker, men uden lyd.

Det er derinde.

Men det er som at klemme hånden om vand. Som at røre en solstråle.

Som at fange vind med hænderne.
Hun bliver mere og mere vind. Uden ord. Kun sult. Hun går her og der, som vinden, der blæser hvorhen den vil, først i én retning og så i en anden, man hører den suse, men ved ikke hvor den kommer fra, eller hvor den skal hen. Hun har forladt asfalten, hun går bare, hun går til hun sætter sig ned, hun går til hun har fundet mad, og når hun har fundet mad, sover hun. Hun finder de sidste tørre bær på grenene, hun leder i husene som hun går forbi, nogle gange finder hun lidt, ikke meget, ikke nok, men hun kan ikke standse. Hun går til mørket kommer, pludseligt som når en sommerfugl sætter sig på ens hånd.
Hun ser små, hvide pletter lyse i græsset, der er intet hun holder så meget af som champignoner. Idet hun bøjer sig ned for at plukke dem, opdager hun at det bare er blåhvide dun.
Hun spreder fingrene ud. De er blevet til kviste på armens gren, hendes ben til sivrør. Kun knæene ligner sig selv, runde, tunge sten.
Sækken går itu. Knoglerne falder ned på jorden. Hun lader dem ligge.
Himlen hænger som en fiskemave, bleg og hvid. Der er is i luften. Hun er så tynd at vinden blæser igennem hende som om der slet ikke er noget der hedder hud. Jorden er blevet til sten, græs knækker under hendes fødder. Hun ser op mod himlen, men der er ikke andet end hvidt, hun går, og alt er hvidt. Hvidt så det gør ondt i øjnene, så hvidt som den blå himmel er høj, så høj at det nær jorden må krybe og blive fladt. Ingen blade skygger, sol falder mellem de sorte grene, landskabet står i sine knogler, alt svøb er falmet. Det er ikke fordi hun ikke kan huske Or, Rosenhaven, alting, men det føles som fnug, dalende, svinder ind, væk. Men ét minde fylder. Hun husker lyset. Hun sad som en burre på Ors ryg, og Or hviskede med ru stemme, luk øjnene, idet de kravlede op af hullet. I de mørke gange havde hun glemt at solen findes, og hun stirrede ud i et lys der var lige så blændende som mørket. Hun lukker øjnene og ser ud gennem en bittelille sprække. Sådan et lys er svært at tænke i. Hun prøver at tænke. Hun siger ord i hovedet, ord jord mor
snor ordjordmor snor or, men de springer som lyset der blinker, de springer ind mellem hinanden og bliver til hinanden og ligner hinanden. Hop og spring, alle små nor. Det snurrer, benene vakler. Hun blinker, men hun kan ikke se andet end. Lys. Hun blinker. Hendes øjne må være blevet hvide som øjnene i kogte fiskehoveder, for alt hvad hun ser, er den hvide himmel, en bleghed som har bredt sig ud over landskabet, det prikker, lyset skælver, og så bliver det så lyst at det slår over, bliver rødere, mørket lyser.
I et glimt ser hun en hvid krop ligge mellem de stive, gule sivrør, som æggeskaller i en rede af strå. Svimmel, fordi øjnene er vågnet før resten af kroppen, mærker letheden, hun er vægtløs. Vinden purrer op i fjerene, hun krummer kløerne, de rører ved ingenting, strømmen af luft under vingerne, hendes vinger, hun mærker dem nu, er de virkelig hendes? Hun vender hovedet, hun er stadig lidt svimmel, hun blinker og ser ud af et øje, og så vender hun hovedet og ser ud af det andet øje, og da forstår hun det. I et øjeblik er hun både på jorden og i luften, et øjeblik har hun stadig sit menneskejeg, men så slipper hun taget i ordene, og fuglen flyver op mod den blå himmel.

og der er de de er der der er vi vi er vi

vi råber vi videre her er vi fjer mod fjer vinge vender vinge vinden stryger vingen vinden er et hav oven på havet at flyde på vinden og vinden bærer vingerne ud over havet ud over havet ud i det blå der er blåt foroven og forneden vinden bærer os over havet åh havet og vinden vi har rejst så langt og nu ved vi at verden er lille og havet er stort ja vi ved at havet er stort og himlen er større
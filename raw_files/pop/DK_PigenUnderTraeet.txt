Bornholm, 1995

Grotten lå som en åbning i klippen. Hun fik øje på den i det blege måneskær, der trængte ned gennem de tætte trækroner. Forvirret og famlende snublede hun afsted og kæmpede sig længere op ad skrænten. Deres stemmer nåede hende nede fra stien og fik hende til at sætte farten op, indtil hendes fod skred ud, og hun var ved at falde. Hun nåede at gribe ud og klamre sig til en spinkel busk, inden hun kravlede videre hen mod grotteåbningen, hvor hun kunne søge ly. Regnen begyndte igen, den ramte hende i ansigtet og fik bladene i de brede trækroner til at rasle over hende.

Hun kunne ikke længere høre deres stemmer - det natsorte mørke omsluttede hende, mens hun søgte med hænderne mod stenene for at finde et skjulested. Hjertet hamrede hårdt mod hendes ribben, og hun trak vejret tungt og besværet.

Hun havde ondt i hovedet og følte sig voldsomt svimmel. Vidste, at hun havde mistet bevidstheden efter slaget, men vidste ikke, hvor længe hun havde været besvimet. De havde stået omkring hende og kigget, da hun langsomt kom til sig selv, men hun havde trukket sig væk. Hun var kommet op at stå, selvom hun hele tiden var ved at miste balancen, og så var hun løbet. Ind i mørket.

Nu tog hun sig til tindingen og mærkede fingrene klistre mod
huden og det gennemvædede hår, men hun kunne ikke se blodet i mørket. Hun ville aldrig tale med dem igen, det eneste, hun ønskede, var, at de lod hende være i fred.

Klippevæggen skrabede mod den bløde hud på hendes bare arme, da hun maste kroppen gennem den snævre grotteindgang. Rystende af kulde krøb hun sammen og knugede armene tæt rundt om sine knæ, mens hun koncentrerede sig om at trække vejret roligt. Længe sad hun og prøvede at høre deres stemmer gennem den hylende vind og lyden fra de larmende trækroner, til hun var helt sikker på, at de havde opgivet at finde hende og var vendt om.

Smerten fra hovedet jog ned gennem kroppen, og kvalmen bølgede frem og tilbage. Regnen ramte hende først som små, kolde stænk, men tog så til og slog plaskende ind ad grottens smalle åbning. Vinden rev og ruskede over hende, og de kraftige stammer gav sig knirkende og larmende.

Svimmelheden overmandede hende. Hun prøvede at lukke øjnene for at få den til at gå væk, men åbnede dem forskrækket igen, da en stor gren udenfor blev kastet til jorden med et højt smæld. Stormen og træernes klagen gjorde hende bange. Hun lukkede øjnene igen. Tænkte på Skipper. Tænkte på sin bror og forsøgte at tale sig selv til ro.

Kvalmen var helt uudholdelig nu, og hun stødte skulderen hårdt mod et udspring i klippevæggen, da hun i sidste øjeblik stak hovedet ud i regnen og kastede op i voldsomme stød. Ør og rystende af kulde tørrede hun sig grædende om munden og trak sig så dybt ind i klippehulen, at hun kunne lægge sig ned. Smerten i hovedet var eksploderet, hun kom om på siden og krøb sammen for at holde på varmen. Igen lukkede hun øjnene, følte jorden dreje under sig og døsede hen. Indtil braget lød udenfor, og hun for sammen. Derefter blev der helt mørkt omkring hende.

Mørkt. Og endnu mere trangt.
- Louise Rick, Louise Rick!

Han udtalte hendes navn Lois Rek.

Solen kastede et aftengyldent, orange skær ned over havet, der strakte sig dybblåt foran hende, så langt øjet rakte. Det havde været utåleligt varmt på stranden i dagens løb. Alligevel sad hun her, fordi hun ikke var i stand til andet.

Først ignorerede hun hans kalden. Tomheden indeni gjorde hende tung, ugidelig og langsom.

-	Emergency! råbte han. - It’s a family matter. Piease come to the phone!

Han var nået næsten helt ned til hende i vandkanten. Hans fødder satte aftryk i det våde sand, og han hev forpustet efter vejret. Forsinket trængte hans ord endelig ind, og hun vendte sig med et forskrækket ryk og stirrede op på ham.

-	Hvad er der sket?

Han rakte en hånd ud mod hende, som om han ville trække hende op fra det lille håndklæde, hun havde taget med fra hotelværelset.

-	Piease come, gentog han skingert, inden han vendte sig og begyndte at løbe tilbage mod receptionen, som lå på den anden side af vejen, hvor madboder var stillet op mellem parkerede bi-
ler. Knallerterne, der døgnet rundt susede forbi hotellet, larmede infernalsk, men Louise hørte ikke støjen, da hun skyndte sig efter manden op mod hotellet, som lå i en lille åbning mellem palmerne.

Thailand havde ikke været hendes valg. Men det var aftalen, da de tog afsted. Seks måneders orlov, hvor alle fik lov at bestemme, hvad de gerne ville opleve. Efter første stop i Mexico, hvor hendes plejesøn, Jonas, havde taget dem med i mayaindianernes fodspor, havde de rejst i Sydamerika, Afrika og Indien. Fire måneder havde de været afsted. En lille sammenbragt familie på oplevelsestur. Louise og Jonas. Eik og Stephanie.

Louise blev trukket med ind i receptionen til et skrivebord, der stod bag ved disken. På bordet lå telefonrøret og ventede. Hendes egen telefon lå på værelset. Slukket.

-	International call, sagde han og pegede på røret.

Pludselig blev Louise grebet af en lammende frygt. Hun havde

i den seneste tid gjort, hvad hun kunne, for at lukke virkeligheden ude, og nu lå røret på bordet foran hende - klar til at konfrontere hende med virkeligheden.

Hun sank mat ned på stolen foran skrivebordet, manden fra receptionen greb telefonrøret og masede det ind i hendes hånd.

-	Hallo, sagde hun spagt, da hun tog røret op til øret.

-	Det er Mikkel, sagde hendes far med en stemme, der var svær at genkende. - Han har forsøgt at tage sit eget liv. Han er indlagt i Roskilde, vi er hos ham nu.

Han tav et øjeblik og tog så en dyb, dirrende indånding.

-	De kan endnu ikke sige, om han overlever, fortsatte han så. - Jeg tror, du skal komme hjem.

Mikkel. Hendes bror var to et halvt år yngre end Louise, og de var tætte. Ikke så tætte, som de ville have været, hvis Louise var blevet
boende på Midtsjælland i stedet for at stikke af til København efter Klaus’ død. Men af tusind grunde havde hun ikke kunnet blive, hun havde ikke engang deltaget i sin kærestes begravelse. Alligevel havde hun og Mikkel haft en god kontakt, og hun var gudmor til begge hans børn. ‘Terroristerne’, som hendes mor havde kaldt sine børnebørn, da de var små. Nu var terroristerne blevet fire og seks år, og der var faldet lidt mere ro på. I hvert fald på Kirstine. Der var mildt sagt stadig temmelig meget fut i Malte, men Louise havde udviklet et blødt punkt for sin nevø, selvom hun egentlig ikke var så meget for børn, der blæste larmende rundt i stuerne.

- Jeg kommer.

Hun havde svært ved at slippe røret, da de havde sagt farvel. Hendes Mikkel, som havde deltaget i Klaus’ begravelse for at lægge en rød rose på hans kiste fra hende. Broren, hvis verden brasede sammen, da hans kone forlod ham og efterlod ham med de to små børn, parcelhuset i Osted og regninger, han ikke var i stand til at betale. Han havde taget ekstrajobs som fragtmand og havde kørt land og rige rundt, når han ikke passede sin stilling på reservelageret hos Volvo i Roskilde.

Der gik næsten et år på den måde, før Trine flyttede hjem igen. Men siden havde han virket glad, og Louise havde flere gange tænkt, at det måske i virkeligheden var det bedste, der kunne ske for deres parforhold, at hun rejste, for nu lod det til, at de var kommet endnu tættere på hinanden, og der var faldet en ny ro over dem, som om de hvilede mere i det, de havde sammen. Hun havde ellers ikke haft meget tilovers for svigerinden i den periode, hun havde været væk fra familien. Men det var overstået, hendes bror var glad, og så var Louise også glad.

Hun havde altid tænkt, at hun ville krydse jordkloden for at passe på sin bror - noget, han ville hade, hvis han hørte hende sige det. Han var et hoved højere end hende og lignede ikke ligefrem
én, der havde brug for en storesøster til at passe på sig. Men hun havde lovet sig selv, at hun altid ville være der for ham.

Louise sov under det meste af turen hjem i flyet. Efter at Eik og de andre var rejst videre, havde hun overtalt den lokale apoteker til at udlevere nogle sovepiller, som egentlig krævede recept, men hun havde talt sig i en elegant bue uden om en thailandsk læge, og de piller havde fået hende gennem nætterne, der var gået.

Fordi det var et ‘emergency’-tilfælde, havde hun fået lov til at forlade det lille usle turisthotel uden at betale for mere end den tid, hun havde boet der, selvom de kunne have krævet betaling for ugen ud. Der var ikke ret meget godt at sige om værelserne på hotellet, og intet godt at sige om sengen eller den lille bruseniche, som primært var leveringsdygtig i iskoldt vand i en enkelt tilkalket stråle. Til gengæld var der en masse godt at sige om manden i receptionen, som viste sig også at være hotellets ejer. Det fortalte han, da han kørte hende til lufthavnen. Han havde selv tilbudt at være chauffør, og det blev også ham, der endte med at finde ud af, hvordan Louise hurtigst kom hjem til Danmark.

To mellemlandinger, men uden ret lang ventetid. Det meste af rejsen lå hen i en tåge af uro, sorg, søvn og uvirkelighed. Som en ond drøm, der satte sig i leddene og gjorde kroppen stiv og hovedet ørt. Desuden havde hun intet spist, siden hun fik opringningen fra sin far, og det var heller ikke meget, hun havde drukket. I det hele taget var det ikke meget, hun havde indtaget de sidste par uger, efter hun havde sagt farvel til de andre. Hendes krop var gået i stå, og det føltes som et overgreb, når hun forsøgte at presse noget i sig. Hun var gået fra foderet, ville hendes far have sagt, selvom det mest var fugle, han havde forstand på.

Hendes kuffert kom som en af de første. Det var hendes thailandske vært, der havde overtalt damen i lufthavnen til at sætte et
rødt mærke om håndtaget, så den gled hurtigt igennem. Louise havde mistet tidsfornemmelsen. Et kig på telefonen viste, at den snart var halv otte om aftenen.

Hun fik med det samme øje på sin far, som stod i venstre side af ankomstområdet, da hun kom ud gennem tolden. Han trådte frem og trak hende ind til sig, så de blokerede for de øvrige rejsende, der kom rullende med deres bagage.

Hans faste omfavnelse forhindrede Louise i at spørge til broren, eller også turde hun bare ikke. Der var gået over et døgn, siden hun modtog opkaldet. De første fireogtyve timer var afgørende. Det var ofte de timer, der skilte liv fra død, vidste hun af erfaring. Da faren endelig slap sit greb og strøg sine tårer væk med håndryggen, trådte hun et skridt tilbage, så hun kunne se hans ansigt.

-	De siger, han overlever, hviskede han med lettet, grødet stemme. - Lægerne mener ikke, at han får nogen mén, men det var tæt på. Var din mor ikke kommet, ville Mikkel have været død. Han var bevidstløs, da hun fandt ham.

Louise mærkede lettelsen skylle igennem kroppen, i et brus blev hun næsten løftet op fra jorden.

-	Kan vi køre op på hospitalet nu? spurgte hun.

Hendes far rystede på hovedet.

-	De har bedt om, at han får ro i aften. Han har det ikke godt og er ikke sig selv, men du kan besøge ham i morgen.

Faren tog kufferten og førte Louise med sig hen mod udgangen. Hun registrerede stemmerne, der summede, og den lave, lyserøde sol mod sit ansigt, da de kom udenfor. Men hun var stadig helt omtumlet, følelsen af at kunne skimte katastrofen i horisonten havde fået så godt fat i hende, at hele hendes krop befandt sig i alarmberedskab. Nu slap undergangsstemningen lige så langsomt
sit greb, og hun følte, at hun begyndte at kunne trække vejret igen. De fik kufferten ind bag i bilen, og hendes far bakkede ud.

Da de nåede ud på motorvejen, spurgte han til de andre. Navnlig til Jonas. Louise svarede lidt undvigende. Nøjedes med at sige, at alt var fint, og at hun skulle hilse, og så forsikrede hun ham om, at Eik og de unge sagtens kunne forstå, at hun var nødt til at tage hjem.

-	Du kan jo rejse tilbage og støde til dem igen, sagde hendes far, som om han ville undskylde, at han havde fået hende til at afbryde orloven, nu, hvor det viste sig, at hendes bror alligevel ikke var ved at dø.

Motorvejsskiltene fløj forbi. Hun gav ikke de velkendte omgivelser meget opmærksomhed, selvom hun havde været længe væk. Hun tænkte på Mikkel. Det var ubegribeligt for hende, at hendes bror kunne finde på at forsøge at begå selvmord. Han vidste, hvor ulykkelig og ødelagt hun havde været i alle de år, hvor hun troede, at hendes kæreste, Klaus, havde taget livet af sig. Det var hende, der havde fundet ham, da han hang ned fra et reb over trappen i det hus, de netop var flyttet sammen i.

-	Hvad skete der? spurgte hun, da de havde kørt et stykke i tavshed. - Hvordan gjorde han det?

Hendes far stirrede stift på vejen og bilerne foran.

-	Udstødningsgas, svarede han endelig. - Mikkel lukkede sig inde i garagen og tændte motoren. Vi passede børnene, de skulle sove hos os. Men om morgenen ville din mor lige forbi efter noget i huset, inden hun afleverede dem, og så hørte hun bilen stå i tomgang derinde.

-	Udstødningsgas! gentog Louise højt. Det var efterhånden sjældent, de så den metode blive brugt. Den var enten for fattigrøve eller for de meget rige, plejede retsmedicinerne at sige. Metoden virkede ikke rigtig med nye biler, der havde katalysator. Så når de
endelig kom ud til den slags selvmord, var de enten begået af en person, der stadig havde en af de ældre modeller, eller af en velhaver, der havde købt sig en eksklusiv veteranbil.

Hun mærkede farens blik.

-	Han må have siddet derude længe, sagde hun og mærkede gråden trykke i halsen. Hvis garagen var tæt nok, ville han godt kunne dø af kulilteforgiftning, hvis han ellers havde tid nok. - Hvad med Trine, hørte hun ikke, at han gik ud?

-	Din bror var alene hjemme.

Farens stemme var stadig grødet. Louise betragtede ham, men spurgte ikke om mere, hun var for træt og kunne ikke rumme det. I stedet tændte hun bilradioen, lænede hovedet tilbage og lyttede til nyhedsudsendelsen, der var i gang.

“Politiet har netop bekræftet, at det var resterne af Susan Dahl-gaards lig, der i sidste uge blev fundet på Bornholm. Den 14-årige skolepige, der i 1995 forsvandt under en lejrskoletur med sin klasse fra Osted Skole på Midtsjælland, blev fundet i en klippegrotte i Ekkodalen, som er et kendt udflugtsmål på øen. Identifikationen har været vanskeliggjort af ligets tilstand, og det er endnu uvist, om den unge pige har været udsat for en forbrydelse.”

Louise rettede sig op. Det var én af de sager, der havde ligget i Eftersøgningsafdelingen. Hendes tidligere kollega, Olle, havde haft et billede af Susan Dahlgaard hængende på væggen bag sit skrivebord sammen med fotos af mennesker fra flere af de andre henlagte forsvindingssager, der jævnligt blev holdt i live i medierne. Dengang den unge skolepige forsvandt, var der blevet sat gang i den helt store eftersøgning. Bornholms Politi havde tilkaldt hjælp af Rejseholdet, og de lokale hundeførere var blevet assisteret af landets bedste sporhunde. Et hold på 30 mand havde med deres toptrænede gruppe 1-hunde afsøgt store områder omkring Svaneke Vandrerhjem, hvor skoleklassen havde været indlogeret.
Ugen efter var et nyt hold blevet sendt over for at afløse, og sådan havde de arbejdet intenst i flere uger, indtil hundesøgningen blev indstillet. Politiet arbejdede ud fra den teori, at hun var blevet samlet op og ført bort fra øen. Susan Dahlgaards billede dukkede op i nyhedsudsendelser og på plakater, som lokale private eftersøgningsværn hængte op rundtom i landet. Hun var efterlyst med det, de inde i afdelingen kaldte ‘den fulde pakke', som også dækkede alle internationale registre.

De tre veninder, Susan Dahlgaard delte værelse med under turen, havde sidst set hende på havnen i Svaneke, hvor de skiltes. De fire piger havde på to cykler forladt vandrerhjemmet, efter der var blevet sagt godnat. Veninderne havde under afhøringen fortalt, at de var cyklet ned på havnen, hvor Susan havde sluttet sig til de drenge fra øen, de havde lært at kende. De skiltes foran Havnekiosken, og det var sidste gang, veninderne så hende. Drengene bekræftede, at de mødte pigerne på havnen, men afviste, at de havde været sammen med Susan efterfølgende. Derefter havde der ikke været flere spor af den 14-årige skolepige.

Da Susan Dahlgaard forsvandt, gik Louise i gymnasiet i Roskilde. Det var, længe inden hun søgte ind i politiet, men sagen optog hende, fordi Osted lå så tæt på Hvalsø, hvor hun selv havde gået i skole. Hendes klasse havde også været på lejrskole på Bornholm, og oplevelsen stod stadig klart i hendes erindring. Dagen inden de skulle afsted, havde hun brækket kravebenet under en fodboldkamp. Hun var taget afsted med skulder og venstre arm tapet stramt ind i en bandage, så hendes veninder var nødt til at hjælpe hende med at komme i tøjet og binde sko. Det havde samtidig været alletiders undskyldning for ikke at kunne cykle ud på de længere ture, hvilket havde passet hende glimrende. Louise lukkede øjnene, i små glimt dukkede minderne fra lejrturen op, og hun huskede, hvordan bornholmerfærgen havde gynget, så flere fra klassen lå og
kastede op på turen over. Hvordan de havde fået stukket en røget sild indpakket i avispapir i hånden nede på røgeriet. Og den store vaffelis på havnen i Gudhjem ...

Hun havde sovet, konstaterede Louise, da hun slog øjnene op og opdagede, at de holdt i indkørslen foran brorens hus. Hendes mor stod i døråbningen og ventede på, at hun steg ud. Hun så gammel ud. Som om de fire måneder, hvor Louise havde været væk, havde ældet hende. Eller også var det, fordi det efterhånden var så sjældent, hun så sin mor uden arbejdskitlen på. Hjemme på landstedet plejede moren at defilere frem og tilbage mellem stuehuset og sit lille keramikværksted ude i længen. Det lerplettede arbejdstøj var så meget en del af hende, at hun næsten virkede fremmed i sin almindelige påklædning.

Da Louise steg ud af bilen og var på vej hen mod hoveddøren, gik det op for hende, at det ikke var alderen, der havde hærget morens ansigt. Det var alvoren, der lå tungt i alle hendes træk, som om hun endnu ikke havde forstået, at hendes søn var uden for livsfare. Det værste var drevet over. Men i det samme blev Louise selv ramt. Det værste var ikke drevet over.

Hendes bror havde ønsket at dø, det var ikke overstået, bare fordi selvmordsforsøget var mislykkedes. Han havde været så ulykkelig, at han havde været klar til at sige farvel til livet, selvom han var far til to små børn og havde en kone, han elskede.

Louise bredte armene ud og omfavnede sin mor. Lod sig indhylle i morens velkendte duft, som lagde sig om hende som et svøb af kærlighed.

- Hvor er jeg glad for, at du kom hjem, hviskede hendes mor ind i Louises lange hår. Louise havde ingen anelse om, hvordan hun så ud oven på rejsen, men det var sikkert ikke kønt. Hun var kommet så hurtigt afsted fra hotellet i Phuket, at hun stadig havde
shorts på og så den hættetrøje, hun havde pakket sig ind i i flyet. Moren trak hende med indenfor, mens hendes far tog kufferten ud af bagagerummet.

-	Hvor er børnene? spurgte Louise og så sig omkring. - Og Trine?

-	Børnene sover, svarede hendes mor og skubbede døren op til køkkenet. Hun havde dækket op til tre ved spisebordet, og der duftede af karry fra komfuret. Lugten fik det til at vende sig i Louise, men hun smilede og lod sig dumpe ned på en stol ved bordet.

-	Hvordan havde han det, da I var oppe på hospitalet? spurgte hun og tog imod det glas, moren rakte frem mod hende. - Virkede han lettet?

Den reaktion havde hun oplevet fra andre selvmordere, hvor akten ikke var lykkedes. Det skete jævnligt, at politiet blev kaldt ud af personer, som havde forsøgt at tage deres liv, men så alligevel fortrød de piller, de havde slugt.

-	Det er jo ofte mest et råb om hjælp, tilføjede hun.

Hendes far kom ind og satte sig, forældrene udvekslede et hurtigt blik, inden moren så alvorligt på Louise og tog et lille tilløb, før hun gjorde det klart, at Mikkel oprigtigt havde ønsket at dø.

-	Det var ikke et råb om opmærksomhed, bekræftede hendes far. - Det var hans hensigt, at selvmordet skulle lykkes.

-	Men hvorfor? udbrød Louise. - Hvorfor nu? Han kunne have gjort det, dengang Trine forlod ham. Dengang var der faktisk en periode, hvor jeg var bange for, at han kunne finde på at gøre noget dumt. Men hvorfor nu, hvor alt går godt?

Der var stille omkring bordet. Hendes forældre så igen på hinanden.

-	Trine har forladt ham igen, sagde hendes mor så.

Louise stillede vinglasset fra sig.
-	Forladt ham, gentog hun forvirret. - Hvordan forladt ham?

-	Hun er rejst, tog hendes far over. - Hun har ikke givet nogen forklaring, hun har ikke forberedt ham. I onsdags var hun bare væk, da han kom hjem fra arbejde. Han kan se, at hun har taget sin weekendtaske og en smule tøj fra skabet.

-	Og så har hun tømt krukken med ikkeryger-penge, indskød hendes mor og så hen mod skabet, hvor en brun lerkrukke stod på øverste hylde. Louise havde altid haft svært ved at fatte, hvorfor hendes bror og Trine insisterende blev ved at lægge ‘cigaretpenge’ til side, flere år efter de var holdt op med at ryge, i stedet for bare at kalde det feriepenge. Men i årevis lagde de troligt hver uge de penge, de sparede på ikke at købe cigaretter, ned i krukken og sparede op til weekendture.

-	Han har intet hørt fra hende, så han ved ikke, hvor hun er taget hen. Eller om hun er rejst for at være sammen med en anden mand, fortsatte hendes mor spidst.

-	Det kunne noget jo tyde på, mumlede Louises far. - Jeg mener, det er næsten, som om hun har haft behov for at vise Mikkel, at hun ville begynde et nyt liv, ellers ville hun vel have taget sine ting med sig.

-	Han skulle aldrig have taget hende tilbage dengang, sagde moren stille. - Når hun én gang kunne finde på at forlade ham på den måde, kunne hun selvfølgelig gøre det igen. Det har jeg altid tænkt. Og han var jo sønderknust.

-	Men var de blevet uvenner? spurgte Louise og forsøgte at forstå. Men begge forældre trak på skuldrene.

-	Ikke hvad vi har hørt. Og jeg har heller ikke fornemmet, at der var noget galt, svarede moren.

-	Det er ikke så længe siden, Mikkel og Trine var forbi og spise hos os med de små, fortsatte hendes far. - Den aften virkede de glade, de havde lige lejet et sommerhus og planlagde at tage på ferie
her engang i begyndelsen af juli. De har tilsyneladende hverken skændtes eller haft gnidninger, så det er kommet fuldstændig ud af den blå luft.

-	Men det kan jo være, at hun bare har spillet skuespil, indtil hun følte, at hun var klar til at tage væk, sagde hendes mor og så stift ned på sine hænder, som om vreden mod svigerdatteren kunne holdes nede, hvis bare hun koncentrerede sig nok.

-	Så I tror, at det var derfor, han gjorde det? gættede Louise.

Hendes mor nikkede og så op igen.

-	Det tror jeg, sagde hun. - Jeg forestiller mig, at din bror ikke kunne overskue at skulle igennem det hele en gang til.

-	Men vi har jo ikke rigtig haft mulighed for at tale med ham, sagde hendes far og tog imod, da moren rakte ham en tallerken med boller i karry. Louise skyndte sig at sige, at hun bare skulle bede om en lille portion, men da bugnede hendes tallerken allerede.

-	Du har godt af lidt ordentlig mad oven på den lange rejse, sagde hendes mor og satte beslutsomt tallerkenen på bordet foran hende.

Køkkenet i det røde parcelhus, der lå på en dobbeltgrund med indkørsel fra Hovedvejen, mindede Louise om en hule. Hendes bror havde selv renoveret det. Alle køkkenlåger var malet i en mørkegrøn farve, noget, en autolakerer på arbejdet havde hjulpet ham med. Resten var bygget i genbrugstræ og lignede noget fra et boligmagasin.

I det år, hvor Trine var flyttet ud, havde Mikkel sat det meste af huset i stand. Så når han ikke passede sine to jobs, hamrede han rundt i huset og hævdede, at det sparede ham for en masse psykologregninger. Louise så sig om og tænkte, at der måske ikke var mere, han kunne afreagere på. Ikke flere projekter, der kunne holde ham beskæftiget og aflede tankerne.
Louise havde stadig ikke rørt sin mad.

-	Jeg spiste på flyet, undskyldte hun og satte sit glas fra sig.

-	Hvordan tager børnene det?

-	De ved ikke noget endnu. Vi har fortalt, at deres far er kommet på sygehuset, men at han snart kommer hjem igen. I går frygtede vi jo det værste, så vi kunne ikke sige noget til dem, vi var nødt til at vente, til vi vidste mere om hans tilstand. Det var først, da vi talte med ham i dag, at vi hørte det om Trine. Mikkel har ikke sagt noget, så vi var ikke klar over, at han var blevet forladt.

-	Hvor mange penge var der i krukken? spurgte Louise. Al den modvilje, hun havde følt mod sin svigerinde, sidst hun forlod hendes bror, væltede op i hende. Om hun så skulle klemme de penge, hun havde taget, ud af hende med de bare næver, så ville hun med største fornøjelse gøre det.

-	Mikkel mener, at der lå omkring syv tusind, svarede moren og fyldte vin i deres glas.

-	Det kommer hun jo ikke langt for, hvis hun er stukket af på kærlighedsferie, konstaterede hendes far tørt.

-	Det ved vi jo heller ikke, om hun er, svarede hendes mor skarpt, som om hun havde fået sin vrede under kontrol. - Det er i hvert fald ikke noget, vi skal begynde at fylde Mikkels hoved med. Det kan jo også være, at hun bare har trængt til at være lidt alene.

-	Hun er rejst og har efterladt børnene, blev hendes far ved.

-	Mikkel må føle sig sikker på, at hun har forladt ham, ellers ville han aldrig komme helt derud.

Louise hørte ikke rigtig efter, mens de fortsatte med at hakke frem og tilbage. Hun var træt. Og ked af det. Under alle omstændigheder ville Trine få noget at tænke over, når hun kom hjem og fandt ud af, hvad hun var skyld i, tænkte hun og blev ramt af den erkendelse, at det måske var samme desperation som den, der havde ramt hendes bror, som i nogle tilfælde fik mænd til at tage
livet af deres børn og koner, inden de tog livet af sig selv. Det, der i pressen blev kaldt familietragedier, men som i virkeligheden var likvideringer. Hendes bror havde ikke forsøgt at tage sine børn med i døden. Han var ikke gået ned ad det spor, hvor det handlede om at straffe Trine. Han havde kun udsat sig selv for fare, og hun gav de mange år, hvor hun havde arbejdet i Drabsafdelingen, skylden for, at det lige nu virkede som en slags lettelse, at det ikke var gået værre. Ingen var døde. Heldigvis.

Det gav et spjæt i Louise, da hendes mor rejste sig.

-	Jeg har redt op til dig nede på det bagerste værelse, sagde hun og trak Louises kuffert med ned ad gangen.

-	Vi sover her i nat, så vi kan få børnene afsted i morgen. Men hvis de gerne vil beholde Mikkel på hospitalet, vil jeg foreslå, at du og de små flytter med ud til os, indtil han bliver udskrevet. Det kan jo også godt være, at han lige får brug for lidt ro i begyndelsen. Men det kan vi tale om i morgen.

Louise skulle ikke ud og bo hos sine forældre, så meget stod helt klart, men den var hun for træt til at begynde på nu. Inde på gæsteværelset havde moren lagt håndklæder frem og sagde, at hun kunne tage fra Trines skab, hvis der var noget, hun manglede.

-	Jeg trænger bare til et bad, svarede hun. - Og så bliver det rart at ligge ned efter den lange tur i flysæder.

Hendes mor kom hen og lagde hænderne om hendes ansigt. Et øjeblik stod hun bare sådan, så lod hun hænderne falde og spurgte, om Louise ville vækkes, når de gik.

-	Nej, jeg vil faktisk gerne bare sove, sagde hun. - Hvis jeg får en ordentlig nats søvn, kan det være, jeg kan snyde mit jetlag.

Hun var allerede ved at finde den lille gennemsigtige plastikpung frem fra håndtasken, hvor sovepillerne lå.
Længe lå hun helt ubevægelig og stirrede ind i mørket uden at forstå. Kroppen gjorde ondt og føltes tung, som om den tilhørte en anden. En ram lugt af fugt og hengemt jord sved i næsen, og stilheden trak klaustrofobisk sammen omkring hende.

Koncentreret lyttede hun ud i rummet, forsøgte at opfange lyde, men der var helt stille. Panisk prøvede hun at komme op at sidde, men hendes krop lystrede ikke. Hun forsøgte at skrige, men der kom ingen lyd ud af hendes mund. Det var, som om ilten omkring hende stod stille, som om den friske luft var langt væk.

Smerten i næsen brændte hele vejen op i pandehulen, hun pressede øjnene i og mærkede tårerne løbe ned i sine ører. En trang til at kaste op bølgede igennem hende. Forgæves forsøgte hun at tvinge kroppen om på siden, men formåede kun at rykke lidt på hovedet, da hun brækkede sig i voldsomme stød. Hun mærkede den tynde slim sile ned over sit ansigt og ville tørre det væk, men hun kunne ikke flytte sin hånd. Der gik sekunder, måske minutter, før hun ganske langsomt forstod, at hun ikke var i stand til at bevæge sig. Desperat forsøgte hun at sende signaler ned til fødderne, prøvede at vippe med tæerne, men der skete ingenting.
Camilla Lind brændte fingrene på kaffen, som skvulpede over koppens kant, da hun småløb ned ad gangen mod Terkel Høyers kontor, hvor redaktionsmødet netop var begyndt. Hun havde samlet alle de udklip, hun havde kunnet nå at printe ud, så hun følte sig godt klædt på til at gå ind og kæmpe for sin historie.

Da hun åbnede døren, var redaktionschefen ved at gennemgå de idéer, som allerede var sat i gang.

- Vel mødt, sagde han ironisk med et irriteret blik, da Camilla lukkede døren bag sig.

Hun havde haft Terkel Høyer som chef i al den tid, hun havde arbejdet på Morgenavisens kriminalredaktion. Og det var ham, der havde fundet plads til hende i redaktionssekretariatet, da hun havde ønsket at komme tilbage efter sin selvvalgte lange pause fra kriminalstoffet. På et tidspunkt var det kriminelle miljø kommet så tæt på, at hun i en periode havde været indlagt på et psykiatrisk sengeafsnit, mens hun bearbejdede den traumatiske oplevelse, det havde været at overvære en likvidering på tæt hold oppe i Sverige. Nogle havde frygtet, at hun ikke ville være stærk nok til at rejse sig igen. Men Camilla havde rejst sig.

Siden dengang havde hendes liv slået adskillige kolbøtter, og arbejdslysten var vendt tilbage. Desuden passede det hende fint
at være i gang igen på fuld tid, nu, hvor hendes mand, Frederik, alligevel sad i USA og skrev på den tv-serie, et filmselskab havde hyret ham til.

-	Bornholm, sagde Camilla, da Terkel rundede gennemgangen af og så spørgende hen på stakken af papirer, hun havde lagt på bordet. - Jeg har talt med politiet i Rønne, de kan stadig ikke sige, om der ligger en forbrydelse bag Susan Dahlgaards død. Men jeg fik ud af ham, at liget er mumificeret og lå skjult bag en klippeblok under en nedstyrtet træstamme. De fortæller, at hun med stor sandsynlighed har ligget under træet, siden hun forsvandt, og nu, hvor træstammen næsten er forvitret, kom hendes lig til syne. Det var en besøgende i Ekkodalen, der slog alarm til politiet.

Hun tog papiret med sine noter op fra bordet.

-	Klippestykket og træet lukkede hende helt inde, så skovens større dyr ikke har kunnet komme til liget, da det var friskt, forklarede Camilla.

-	Den ligger allerede på netavisen, sagde hendes unge kollega, Jakob. Han havde været praktikant på kriminalredaktionen, og selvom der blev skåret ned alle steder, var han blevet fastansat, mens Camilla havde været væk.

Hun trak stolen ud og satte sig.

-	Jeg gik selv på Osted Skole, bare nogle klasser over Susan, fortsatte Camilla sin gennemgang og ignorerede Jakob. - Jeg kendte hende ikke, men jeg kender klasselæreren, som var med på turen. Jeg har også lige løbet klasselisten igennem. Jeg genkender et par af navnene.

-	Og er det nogen, du har adgang til? spurgte Terkel.

-	Jeg kom sammen med den enes storebror, svarede hun. - Men der er en anden fra den klasse, som jeg løber ind i en gang imellem. Hun bor ikke så langt fra skolen, og hun vil sikkert kun-
ne fortælle, hvordan jeg får fat i flere af dem, der var med på den lejrskole.

-	Men lad os nu lige afvente, afbrød Terkel Høyer. - Vi ved jo endnu ikke, om der er sket en forbrydelse.

-	Så du mener, at vi skal sidde her og vente, mens de andre aviser og ugeblade får lukket døren hos dem, der kan fortælle om lejrturen?

Hun fastholdt hans blik. Der var ikke ret meget, der irriterede hendes chef mere end at erfare, at konkurrenterne allerede havde været der og måske endda havde sørget for, at kilderne derefter ikke talte med andre medier.

-	Jeg gik på samme skole, gentog hun insisterende. - Jeg var selv på Bornholm. Samme sted. Vi boede også på vandrerhjemmet i Svaneke. Jeg sov måske endda i samme køje som Susan Dahl-gaard. Jeg kan lave en feature derovrefra. Beskrive, hvad der skete, inden hun forsvandt.

-	Men er det ikke en gammel sag? spurgte Jakob og så hen på Ole Kvist, som var den journalist, der havde været på Morgenavisen længst.

Camillas ældre kollega nikkede, men han virkede efterhånden, som om han havde svært ved at svinge sig op til at udvise bare en flig af interesse for nogen af de idéer, der blev præsenteret på deres redaktionsmøder.

-	Det her er en af de sager, som altid har interesseret folk, fordi der aldrig er kommet en forklaring på, hvorfor pigen forsvandt, bed Camilla ham iltert af. - Det er ligesom de uopklarede drabssager -vi vil bare gerne vide, hvad der skete. Susan var lige fyldt 14 år, da hun forsvandt i 1995. Vi har alle sammen været på lejrskole, vi kan godt sætte os ind i det.

-	Jeg har aldrig været på Bornholm, gav Jakob igen.

Camilla stirrede irriteret på ham og tænkte, at han vel dårligt
nok var født dengang. Hun kunne se, at Ole Kvist også af gammel vane skulle til at sige noget, men at han opgav på halvvejen.

-1 nat var der en skudepisode på Tagensvej, begyndte Terkel og så på Camilla.

Hun lænede sig tilbage i stolen og foldede armene foran sig.

-	Hvis jeg får en banderelateret opgave mere, siger jeg op! afbrød hun.

-	Du er jo lige kommet tilbage, grinede Ole Kvist, som var vågnet lidt op og nød forestillingen.

-	Jeg dækker lejrskoleturen. Jeg kan få adgang til dem, der var med, og jeg vil vide, hvad de husker, og finde ud af, hvor de er nu. De kan fortælle, hvordan Susan var, og om de har haft nogen forestillinger om, hvad der skete dengang.

-	Men alt det må have været skrevet før, blev Jakob stædigt ved. - Andre har vel talt med dem, da det skete.

-	Det har ikke været skrevet af mig, snerrede Camilla. - Jeg har ikke talt med dem.

Det lod faktisk til, at Terkel Høyer var enig. Han nikkede, da Camilla tav.

-	Jakob, du tager Tagensvej, og Camilla, du klør på med klassekammeraterne. Hvis det så viser sig, at der ikke ligger en forbrydelse bag Susan Dahlgaards død, må du tale med dem om, hvad det betyder for dem, at der nu bliver rippet op i den gamle sag.

Camilla nikkede og lænede sig tilfreds tilbage. Det ville tage hende omkring fyrre minutter at komme til Osted, og hun vidste, hvor hun skulle begynde.

Sommerregnen slog hårdt mod forruden, da Camilla kørte af motorvejen og fortsatte forbi Glim og Øm videre ud mod Osted. Hun tænkte på Frederik, der opholdt sig i sit hus på Hawaii og havde sin far på besøg. Camilla havde selv været der, men det var, inden de
blev gift. Frederik havde flere gange spurgt, om hun ikke havde lyst til at støde til dem, men hendes søn fik snart sommerferie og kom hjem fra efterskolen. Hun havde ikke lyst til at rejse uden Markus, men han ville helst blive hjemme sammen med kæresten, Julia.

Gak, tænkte Camilla og så ud over markerne og ned mod en gård, hvor en af hendes venner havde boet, da de gik i gymnasiet i Roskilde. Ikke om hun kunne begribe, hvordan hendes søn var gået hen og blevet sådan en, der ikke bare sprang til med det samme ved udsigten til at komme en tur til Hawaii. Men så kom hun til at tænke på sig selv. Hun ville jo også hellere være her sammen med sin søn. Her midt i den danske sommer.

Markus og Julia var blevet kærester i begyndelsen af skoleåret, og til Camillas store overraskelse havde de holdt sammen gennem hele efterskoletiden. Faktisk var Markus ikke rigtig til at drive til noget som helst, hvis ikke Julia kom med. Og hun var også sød nok, det var sådan set ikke det. Det irriterede bare Camilla, at hun aldrig havde sin søn lidt for sig selv.

Hendes tanker flød igen tilbage til Frederik, og i det samme ringede hendes mobil. Det var ham. Tolv timers tidsforskel var der imellem dem, men hans stemme lød, som om han sad lige ved siden af hende.

-	Jeg er på vej til Osted, fortalte hun, da han spurgte, hvad hun lavede.

-	På vej ud til brugtvognsforhandleren, sagde han og grinede. Camillas far havde solgt brugte biler og havde haft butik ud til Hovedvejen i Osted, hvor bilerne havde stået på række med prisskilte i forruderne.

Frederik havde endnu aldrig truffet ham, for det var først, efter at han og Camilla havde giftet sig, at forholdet til faren var begyndt at bløde lidt op.

-	Nu er det jo cirka femogtyve år siden, han lukkede butikken,
så det skal jeg ikke. Men jeg spiste faktisk frokost med ham i går, fortalte hun. - Han var inde i byen og ville gerne ses.

Hun tænkte tit, at det nok var, fordi Frederiks egen familie var blevet opløst efter morens død, at det betød meget for ham, at hun holdt sammen på den familie, hun havde. Men hendes far var en røv. Eller det havde han i hvert fald været.

-	Han vil stadig ikke tale om deres skilsmisse, fortsatte hun. - Når jeg prøver at komme ind på det, siger han bare, at det ikke var så let, i tiden efter min bror døde. Det var fandeme ikke let for nogen af os. Det er ikke let, når en dreng på seksten år dør.

Camilla var fjorten, da hendes storebror, Lasse, blev slået ihjel på sin knallert. Ulykken skete mindre end to hundrede meter fra Hestehaven, hvor de boede. Han var lige drejet ud på Hovedvejen, da bilen kom.

-	Det er svært at håndtere sorg, vi reagerer alle sammen forskelligt, gentog Frederik. Det havde han sagt mange gange tidligere, men det hjalp ikke rigtig. Hendes far havde været en stor kanon ude i Osted. Livlig og med et kæmpe netværk af venner og forretningsforbindelser, og efter Lasses død var han flyttet fra dem. Mindre end en måned efter skilsmissen boede han sammen med en yngre kvinde, som Camilla afskyede fra det øjeblik, hun blev præsenteret for hende første gang.

-	Men du ved jo godt, at det ikke bare er det, sagde hun og tog farten af, mens hun holdt øje med husene på den anden side af vejen. - Han har aldrig været der for Markus. Han har aldrig stillet op til noget som helst. Eller tilbudt at passe ham, eller bare hente ham, for den sags skyld. Han har bare aldrig været en, man kunne regne med. Men...

Hun blinkede ind til siden.

-	Vi havde det hyggeligt. Det var rart at se ham. Og det virker, som om han med alderen måske er blevet lidt bedre til at rumme
andre end sig selv. Vi har aftalt, at jeg kommer ned og besøger ham i løbet af ugen. Det er længe siden, jeg har været i Præstø.

Hendes far havde overtaget sine forældres landsted. Han var fortsat som bilforhandler nede på Sydsjælland i nogle år, men nu var han gået på pension. Hans yngre kæreste var for længst forduftet, og Camilla fornemmede på ham, at dagene indimellem føltes lange at komme igennem.

-	Dejligt, sagde Frederik, og hun kunne med det samme høre, at han anstrengte sig for ikke at lyde alt for begejstreret over, at hun var i gang med at forsone sig med sin far. - Og hvordan går det med svigermor?

-	Det går fint. Hun underviser i drømmetydning og pilates, så hun har nok at se til. Det lader til, at hendes sociale liv er eksploderet ovre i Skanderborg, nu, hvor hendes barnebarn er blevet så stor, at hun ikke længere har ham at gå op i.

Frederik grinede.

-	Jeg skypede med ham tidligere i dag, fortalte han. - Han spurgte, om han måtte sejle ud med båden i weekenden.

Typisk Markus, røg det gennem Camillas hoved. Han gik lige til Frederik, fordi han vidste, at hun ville være alt for bekymret ved tanken om en 17-årig, en motorbåd, en sommeraften og en masse venner ombord.

-	Og det gav du ham vel lov til, forudså hun.

Camilla havde lidt svært ved at vænne sig til, at de pludselig var blevet sådan nogen med båd og penge. Hun var urolig for, om det var godt for Markus. Han nød det helt åbenlyst og i meget højere grad end hun.

-	Ja, svarede Frederik. - Jeg gav ham lov, men på én betingelse. -At ...?

-	At han overtaler dig til at tage lidt sommerferie og flyve ud til

os.
-	Men ikke uden ham, sagde Camilla hurtigt. De havde talt om det før. Frederik vidste godt, hvordan hun havde det.

-	To uger, sagde han. - Han vil gerne komme i to uger sammen med dig. Men først efter Roskilde Festival.

-	Det var satans! udbrød hun og prøvede at huske, om nogen af de andre på redaktionen havde taget ferie på det tidspunkt. Hun mærkede glæden boble i maven, savnede pludselig sin mand helt ubærligt, men skyndte sig at pakke savnet sammen, indtil hun vidste, om de kunne rejse.

-	Nå, jeg er nået frem, sagde hun og lod ferieplanerne ligge. - Vi tales ved i morgen. Hils derovre, og tak for det med Markus.

Camilla sendte et par hurtige kys gennem telefonen og smed den ned på forsædet, inden hun blinkede ud og krydsede over vejen.

Det var ikke meget, hun huskede om Trine fra skolen, men hun havde efterhånden mødt hende en del gange til fødselsdage hos Louise. Svigerinden havde også været med, da Jonas blev konfirmeret, og hver gang havde de talt om Osted Skole og de gamle folkeskolelærere. Skolefesterne og pjækketimerne, hvor man gik til købmanden eller hang ud nede på boldbanen.

Det var mest høflighedssnak, hun havde ført med Trine. Engang var Camilla kommet til at ytre over for Louise, at hendes brors kone var røvkedelig, men veninden havde bare løftet et bryn og sagt: Han er glad for hende.

Og så var den blevet lagt ned.

Men Trine Madsen var kedelig. Inden hun gik fra Mikkel, og de blev skilt, havde hun også heddet Rick. Men nu var hun igen Madsen, de var ikke blevet gift igen, efter Mikkel tog hende tilbage.

Der holdt ingen biler foran huset, hvilket var et godt tegn, tænkte Camilla og steg ud. Trine var fodterapeut og havde sin egen klinik i tilbygningen bagved, og det kunne se ud til, at hun ikke havde klienter lige nu.
Dørklokken rungede gennem huset med sin insisterende, monotone melodi, der langsomt trak Louise op fra søvnens dybeste lag. Der var mørkt i rummet, og hun havde ingen anelse om, hvor hun befandt sig. I små smertefulde dryp kom det hele langsomt tilbage. Rejsen hjem fra Thailand, Mikkels selvmordsforsøg. Og så kom det med Eik og Jonas. Hun vendte sig ind mod væggen og trak dynen op over hovedet. Men så lød dørklokken igen. Grebet af en pludselig frygt væltede hun hurtigt ud af sengen. Tænk, hvis nogen havde forsøgt at få fat i hende, og hun havde sovet fra det? Hvad hvis det var dårligt nyt om Mikkel, som nu blev overbragt personligt, fordi hun ikke tog sin telefon?

Fortumlet og bange løb hun ned mod entreen. Klokken nåede at bimle endnu en gang, inden hun flåede døren op og forbavset trådte et skridt tilbage.

-	Hej! nåede hun lige overrasket at sige med rusten stemme, inden en byge af spørgsmål regnede ned over hende.

-	Hvad laver du her? Camilla talte meget højt. Sovepillen lå stadig tungt i Louises krop. Hun befandt sig i en uvirkelig døs og kunne ikke koncentrere sig om andet end at stirre stumt på veninden, som fortsatte med at råbe. - Hvorfor har du ikke ringet? Hvornår er du kommet hjem? Hvor længe har du været her?
Hvordan fanden kan det være, at ingen har fortalt mig, at du er tilbage i Danmark?

Louise opgav at svare på strømmen af spørgsmål og trådte i stedet frem og bredte armene ud, mens hun mærkede gråden trænge op igennem trætheden.

-	Mikkel har forsøgt at tage livet af sig, hviskede hun mod venindens skulder.

-	Åh nej! mumlede Camilla chokeret og knugede Louise ind til sig.

-	Jeg landede i aftes.

De stod lidt og omfavnede hinanden, indtil Louise viste veninden ud mod køkkenet, mens hun selv gik tilbage til gæsteværelset for at finde noget rent tøj frem. Hendes hår var tørret på puden efter aftenens sene brusebad og lå nu besynderligt fladt ind til hovedet i den ene side.

Der var stille i huset. Louise havde ikke hørt forældrene og børnene stå op, og først nu opdagede hun, at klokken var over tolv. Hun havde sovet fra det hele og fik så øje på de beskeder, der var kommet fra hendes mor.

“Besøg først M i aften. Samtaleterapi, venter på læge.”

Hendes mor havde aldrig gjort sig i lange sms-beskeder. Og selvom det rev i Louise efter at komme op og se til sin bror, følte hun samtidig en vis lettelse over, at hun først kunne tage afsted, når alt det sløve var forsvundet ud af hendes krop. Som hun havde det lige nu, ville hun alligevel ikke være i stand til at være noget for nogen. Knap nok for sig selv.

Hun sendte et o.k. tilbage til sin mor og spurgte, hvordan han havde det, og om de havde besøgt ham.

“Ja. Trist,” skrev moren kort tilbage. “Bange for, han gør det igen.”

Louise lukkede øjnene og så sin bror for sig. Han havde det
samme mørke, krøllede hår som hun. Hans var kort og lå tæt om hovedet. Den samme lidt spidse næse og blå øjne.

Hun rullede krøllerne sammen i en knold og viklede elastikken omkring. Så gik hun ud til Camilla i køkkenet og tog en tekande ned fra hylden, mens veninden spurgte, hvad der var sket.

-	Udstødningsgas, sagde hun og genkendte sin professionelle tone. Den, som politiassistent Rick brugte, når hun skulle fortælle pårørende om et dødsfald. Nærværende, men professionel. - Han lod bilen køre i tomgang herude i garagen, det var min mor, der fandt ham.

-	Det er jeg virkelig ked af at høre. Hvornår skete det?

-1 forgårs. Jeg tog hjem med det samme, men var her jo først, et døgn efter jeg fik beskeden.

-	Har du besøgt ham?

-	Ikke endnu, men jeg tager derop ved sekstiden. Han skal tale med en læge her i eftermiddag, så jeg er nødt til at vente.

-	Men er han okay? .

Louise trak på skuldrene, det havde hun ærlig talt svært ved at forestille sig. Hun forstod omsorgen i spørgsmålet, men tænkte, at ingen vel var okay, hvis de havde ønsket at afslutte deres liv.

-	Var det min mor, der ringede og fortalte, at jeg var kommet hjem? spurgte hun.

Camilla så forvirret på hende.

-	Ingen har fortalt mig, at du var her, sagde hun så. - Jeg anede ikke, at du var kommet hjem. Det var da derfor, jeg var ved at falde om derude. Du var muligvis den sidste, jeg havde forventet at møde her.

Louise fandt en dåse te i skabet og kiggede forbløffet på veninden.

-	Men hvorfor i alverden er du så kommet?
Elkedlen sendte en tyk damp op på køkkenvinduet, mens Camilla trak en stol ud og satte sig ved spisebordet.

-	Jeg er kommet for at tale med Trine. Det er bedre, at det er mig, der skriver historien, så jeg kan sikre, at den bliver fortalt, som hun gerne vil have den.

-	Ved du da, hvor hun er! røg det forvirret ud af Louise. I ét skridt var hun henne og lænede sig ivrigt ind over spisebordet. - Har du hørt fra hende? Hvad er det for en historie, det er bedre, at du skriver?

Et øjeblik stirrede de hinanden ind i øjnene, så rystede Camilla uforstående på hovedet.

-	Jeg ved ikke, hvor hun er. Jeg gik ud fra, at hun var her.

-	Trine er væk, sagde Louise lidt mere behersket. - Hun er rejst.

-	Rejst? gentog Camilla og løftede spørgende et bryn.

-	Det er derfor, Mikkel er gået ned. Hvad er det for en historie, du vil skrive? Har hun gjort noget?

-	Jeg ved ikke, hvad du mener. Jeg er kommet for at tale med hende om det, der skete på Bornholm, dengang de var på lejrtur med skolen.

Nu var det Louise, der var hægtet af.

-	Bornholm?

-	Din svigerinde gik i klasse med pigen, der forsvandt fra lejrskoleturen i 1995, forklarede Camilla. - De har lige identificeret et lig, der blev fundet derovre i sidste uge, og det var hende.

Louise nikkede og sagde, at hun havde hørt det.

-	Da jeg kørte herned, fortsatte Camilla, - sagde de i radioen, at politiet vurderer, at Susan kan have befundet sig i grotten, da et klippestykke over hende rev sig løs og fik et træ til at vælte ned over udgangen.
-	Så det ikke var muligt at se hende, hvis man gik forbi i skoven? sagde Louise.

Camilla nikkede.

-	Jeg ville gerne tale med Trine om den tur. Høre, hvad hun husker, så jeg kan genskabe, hvad der skete op til den aften, hvor Susan forsvandt.

-	Men det kan du altså ikke komme til. Louise skænkede teen op. Hun anede ikke, at svigerinden havde gået i den klasse, og lige nu var der ikke ret meget, der interesserede hende mindre. Hendes mor havde lagt noget brød i en pose på køkkenbordet, og pludselig blev hun overvældet af en voldsom sult, en trang til at fylde tomrummet indeni med noget fyldigt og blødt.

-	Hvordan er hun væk? spurgte Camilla og tog imod sit krus.

-	Hun er gået fra ham. Igen, svarede Louise og fandt smør og ost frem fra køleskabet. - Vi ved ikke, hvor hun er. Ingen har hørt fra hende, så den historie får du svært ved at hive hjem.

-	Men er hun flyttet? udbrød Camilla og så sig omkring i køkkenet, som om det burde kunne ses. - Hvornår er det sket?

Louise satte sig.

-	For en uge siden, svarede hun og begyndte at smøre et stykke brød. - Børnene ved ikke noget endnu. Det er simpelthen så tarveligt af hende. Trine ved, hvor hårdt det var for alle, sidst hun forlod ham.

Louise nåede kun at tage én bid, før maven trak sig sammen og protesterede.

-	Markus bliver glad for at høre, at Jonas er kommet hjem. Selvom de har skrevet sammen og talt på Skype, kan jeg mærke, at han savner ham.

De to drenge havde gået i klasse sammen, fra de var små, og Louise havde også mærket på Jonas, at han indimellem savnede sin kammerat. Og så havde han savnet deres underbo, Melvin.
-	Du ser ud ad helvede til, konstaterede Camilla nøgternt, mens Louise skubbede tallerkenen fra sig. - Hvordan var turen? Er de andre inde i byen?

Louise sad lidt og stirrede ned i bordet, inden hun rystede på hovedet.

Efter Sydamerika var de taget videre til Afrika, som var Louises drøm. Botswana, Zambia, Tanzania og derfra til Madagaskar. Så tog Eik over, han ville vise dem Indien, hvor han havde rejst, siden han var ung.

Det var Eiks datter, der havde drømt om at komme til Phuket, efter at flere fra hendes skole havde vist billeder fra deres ferier der. Thailand var bare tænkt som første stop på deres rundrejse i Asien. Papdatter. Steddatter. Louise var så småt begyndt at vænne sig til tanken om, at de var en familie på rejse sammen. Jonas tænkte hun ikke længere på som sin plejesøn, han var meget mere end det. Hun var endda begyndt at forlige sig med, at Eik i løbet af det sidste halve år var gået fra at være hendes ret nye kæreste til at blive den mand, hun skulle giftes med, og hans datter, Stephanie, som ikke ville kaldes andet end Steph, passede utroligt godt ind i den lille familie, selvom det var så nyt, at hun og Eik havde fået en relation til hinanden.

-	De er stadig i Asien, sagde hun stille og nåede ikke at stoppe det, før gråden kom væltende i ukontrollerede hulk og overmandede hende. Med ansigtet gemt i hænderne begyndte hun langsomt at rokke frem og tilbage for at berolige sig selv og lægge en dæmper på den syndflod af fortvivlelse, der brusede afsted inde i hende.

-	Jamen, herregud, hørte hun Camilla sige som i en helt anden verden. - Rolig! Hvad i alverden sker der?

Louise mærkede, hvordan veninden omsorgsfuldt trak hende op fra stolen, og lidt efter befandt hun sig inde i brorens sofa med benene oppe og et tæppe pakket lunt omkring sig.
Hun græd stadig. Nu lydløst og stille, men stadig ude af stand til at kontrollere tårerne, der løb ned ad hendes kinder.

-	Så, så, beroligede Camilla og skubbede lidt til hendes ben, så hun kunne sidde i den anden ende af sofaen.

-	Det var også dumt, at de ikke rejste med hjem. Eik burde være her sammen med dig. Sådan er reglerne, når man skal giftes - man er der for hinanden. Og Mikkel er hans svoger, selvfølgelig bør han være her.

Veninden trøstede og snakkede, men Louise hørte ikke efter.

-	Han har gjort det forbi, sagde hun endelig for at få stoppet talestrømmen.

Camilla rettede sig op og stillede tekoppen fra sig.

-	Hvad skal det betyde?

-	Vi skal ikke giftes. Vi er ikke længere kærester.

Så blev der stille. Helt stille, mens det så ud, som om Camilla forsøgte at få brikkerne til at falde på plads.

-	Jamen, det var da ham, der friede, udbrød hun så, som om der måtte være tale om en fejl. Om en misforståelse.

Louise nikkede.

-	Og nu har han altså gjort det forbi. Trukket frieriet tilbage. Brudt med mig, fortsatte hun, som om det pludselig var hendes opgave at forklare ham ud af det.

Louise sank udmattet sammen. Tårerne løb ikke mere, men der var gået hul på det, der havde knuget sig sammen inde i hende siden den aften, hvor hun og Eik havde siddet på balkonen, efter at de havde sagt godnat til Jonas og Steph.

Han havde ganske enkelt forklaret, at han alligevel ikke følte sig klar til at blive gift. At han ikke kunne dele sit liv med hende, sådan som han havde det lige nu.

For Louise kom det helt ud af det blå. Først troede hun, at han lavede sjov, men det gjorde han ikke. Hun huskede ikke rigtig,
hvordan hun var kommet igennem natten, men alle de ord, der var blevet sagt, havde samlet sig til en tung og betændt byld i hendes bryst. Hun havde ikke fortalt det til nogen, havde ikke sagt det højt før nu, og selvom ordene gjorde bruddet endnu mere virkeligt, føltes det også som en forløsning.

-	Altså, hvad fanden er der sket? Kom I op at skændes eller hvad?

Louise rystede på hovedet, og inden hun nåede at sige mere, fortsatte Camilla.

-	Det lød da ellers på dig, som om det hele gik så godt. Som om I havde det dejligt sammen. Alle fire. Og I så da meget forelskede ud på de billeder, du har sendt.

-	Vi havde det også godt. Jonas og Steph kommer fint ud af det med hinanden, men jeg tror, Eik har dårlig samvittighed over, at han ikke har været der for Steph, mens hun voksede op. Han føler, at han har svigtet hende, og at de er gået glip af så meget sammen.

-	Men han vidste jo ikke, at han havde en datter, for fanden! afbrød Camilla vredt. - Man kan da ikke svigte en, man ikke kender til. Og Steph har jo næsten først lige fundet ud af, at hun havde en anden biologisk far.

-	Eik føler, at han er nødt til at fokusere på sin datter og alt det, der skal indhentes. Han er også bange for, at der på et tidspunkt kommer en voldsom reaktion på, at moren blev dræbt for øjnene af Steph. Og det forstår jeg selvfølgelig godt. Jonas var igennem det samme. Vi havde også en lang periode, der var svær for ham.

Camilla nikkede eftertænksomt. Hun havde selv været til stede oppe i Sverige, da præsten Henrik Holm blev likvideret for øjnene af dem. Det var hende, der havde kendt Jonas og hans far, fordi hun kom i præstens bolig på Frederiksberg, når drengene havde leget sammen.
-	Altså, hvis der er nogen, der er i stand til at tackle det, Steph gennemgår nu, er det sgu da os, sagde veninden, som om de alle sammen var én stor familie.

Louise nikkede.

-	Jeg tror, at Steph indimellem taler med Jonas, sagde Louise. Sønnen havde fortalt, at Steph flere gange var vågnet op med mareridt, og det var noget, han kendte til. - Men når jeg spørger ind til det, lukker han af. Han vil ikke invitere mig ind i det, de to har sammen. Som om det vil være et brud på deres fortrolighed. Og det respekterer jeg naturligvis, det vigtigste er, at hun har en at tale med.

-	Jamen, så er det sgu da også fuldstændig skørt af Eik at skubbe jer væk, masede Camilla på.

-	Han skubber ikke os væk, korrigerede Louise. - Kun mig.

Igen blev stemmen tyk, så hun rømmede sig hurtigt.

-	Jeg tror sådan set også nok, at han stadig gerne vil være kærester, han vil bare ikke giftes og have et liv sammen. Lige nu vil han kun binde sig til Steph.

-	Men så kan I da bare være det! udbrød Camilla entusiastisk. - Du synes da selv, at det var noget mærkeligt noget, at han pludselig ville giftes. I kan da bare være kærester og fortsætte, som I gjorde før.

Louise rystede på hovedet.

-	Det handler ikke om at blive gift eller ej. Det handler om, at han åbenlyst ikke føler, at jeg er værd at binde sig til.

Hun skulle tage sig sammen for at sige det sidste. Og mens hun sagde det, kiggede hun ned på sine hænder for at undgå Camillas blik. Men veninden forstod, det fornemmede hun på den tavshed, der lagde sig mellem dem.

De havde allerede kendt hinanden, dengang Louise troede, at hendes kæreste Klaus havde hængt sig. Op gennem det meste af
sit voksne liv havde hun gået med følelsen af, at hun ikke var værd at elske.

-	Du kan ikke sammenligne, udbrød Camilla heftigt. - Klaus tog ikke livet af sig, det havde intet med dig at gøre.

Louise rystede på hovedet, det var hun godt klar over. Nu. Men i næsten tyve år havde hun gået med den følelse. Og der skulle ingenting til, for at den blussede op igen.

-	Men jeg forstår godt Eik, skyndte hun sig at sige. - Jeg kan bare ikke rumme at skulle igennem den samme usikkerhed én gang til.

Hun tænkte på Mikkel, der lå deroppe på Roskilde Sygehus. Måske var det en familiesvaghed, at de ikke tålte at blive forladt. Et kort øjeblik havde hun endda tænkt, at det kunne være hende. Men den tanke havde hun hurtigt rystet af sig. Sådan var hun ikke skruet sammen, hun lukkede i stedet af og blev vred. Hun var bare ikke nået til vreden endnu.

-	Så i virkeligheden er det jo dig, der har slået op med Eik, sagde Camilla. Hun havde været ude i køkkenet efter tekanden og skænkede op til dem begge.

Louise så uforstående på hende, inden hun rystede på hovedet med rynkede bryn.

-	Det er det da, holdt Camilla fast. - Han siger, at han ikke er klar til at gifte sig lige nu, men han vil gerne være din kæreste, og så gør du det forbi.

Hun åbnede munden for at protestere.

-	Og du ville ikke engang giftes, tilføjede Camilla hurtigt. - Du syntes, det var fuldstændig latterligt, da han gik på knæ. Det har du selv fortalt.

-	Ja, men jeg vil ikke have en kæreste, jeg ikke kan regne med, svarede Louise hårdt.

-	Og hvad så med Jonas?
-	Han blev. Først ville han også afbryde rejsen og tage hjem sammen med mig, men Eik tilbød, at han kunne fortsætte sammen med dem.

-	Altså, accepterede Eik bare sådan uden videre, at du ikke tog med videre? udbrød Camilla fortørnet.

Louise tænkte sig om et øjeblik, inden hun nikkede.

-	Ja, det gjorde han faktisk. Efter jeg sagde, at jeg ville stå af, så var det bare sådan.

Hun kunne se, at Camilla skulle til at sige noget, men hun tog sig i det.

-	Det må da have været en svær situation for Jonas.

-	Selvfølgelig skulle han fortsætte, sagde hun. - Det er en kæmpe oplevelse, og de kommer så godt ud af det med hinanden alle tre. Men jeg tror, det påvirkede ham, at jeg var ked af det. Han er jo ikke vant til at se mig på den måde. Og han skriver næsten dagligt for at tjekke, at jeg er o.k.

Hun smilede, og et øjeblik fordrev varmen inde i hende lidt af det triste.

-	Han er en skøn dreng, sagde Camilla og fortalte med tydelig bitterhed i stemmen, at Markus efterhånden brugte det meste af sin tid ude hos Julias forældre i Vanløse, hvor de to unge havde et værelse i kælderen. - Vi har en kæmpe lejlighed med stor tagterrasse midt på Frederiksberg, hvor han har to værelser og eget badeværelse, men tror du, han gider være der?

Louise kunne se på sin veninde, at hun prøvede at få det til at lyde sjovt, men at hun inde bagved var dybt såret.

-	Frederik og jeg taler om at få en efternøler, fortsatte hun så.

Louise spærrede øjnene op.

-	Jeg har altid gerne villet have én mere, og Frederik har jo ikke børn.

-	Du er over fyrre!
-	Ja, i Hollywood er de over halvtreds, så jeg har god tid, grinede Camilla.

-	Helt ærligt! Er det noget, du har gennemtænkt? Kommer Frederik så hjem, eller er det din plan at flytte over til ham?

-	Planen er, at jeg klarer graviditeten alene. Det gør de fleste kvinder jo, selvom mændene måske føler, at de er vældig engagerede i det hele. Og så kommer Frederik hjem, så meget han kan, når den lille er født. Og det kan også være, at jeg tager min barsel ovre hos ham. Det kommer lidt an på, hvad jeg har lyst til på det tidspunkt.

Louise rystede på hovedet, godt nok havde hun aldrig selv været gravid, men det her lød nærmest uansvarligt. Det lød måske godt i teorien, men når realiteterne kom, ville veninden fortryde. Men det holdt hun for sig selv og rejste sig, da hun fik en sms.

“Vi henter børnene og tager dem med hjem til os. Skriv, når du har besøgt Mikkel, måske lukker han mere op, når det er dig. Kys, far.”

Hendes far var mere sludrevorn på sms'er, end hendes mor

var.

-	De tror ikke, at jeg kan finde ud af at passe de små, sagde Louise, da Camilla kom ud til hende i køkkenet, hvor hun stod med sin mobil. - De tør ikke overlade det til mig at hente dem.

Hun rystede på hovedet ad sine pylrede forældre. Jonas var elleve, da han kom ind i hendes liv, så hun havde ikke den store erfaring med små børn. Faktisk havde hun ingen erfaring, men hun havde da passet sin nevø og niece, og det var gået helt fint.

-	Jeg må også hellere se, om jeg kan opspore nogle andre fra Susan Dahlgaards klasse, så jeg ikke kommer tomhændet tilbage til avisen. Eller skal du have et lift op til sygehuset? spurgte Camilla.

Louise rystede på hovedet.

-	Jeg tager Mikkels bil, den holder jo herude, svarede hun og
skyndte sig at skyde fra sig, at det var i den, hendes bror havde håbet, at det hele endte.

- Ring, når du har besøgt ham, sagde Camilla, mens Louise fulgte hende ud.

De krammede, og Louise så efter hende, da hun bakkede ud.
Hun var ved at rydde op, da det lidt efter ringede på døren igen. Hurtigt lod hun blikket løbe rundt i køkkenet for at se, hvad Camilla kunne have glemt, inden hun gik ud for at lukke op.

Udenfor stod to uniformerede politibetjente og spurgte, om hun var Louise Rick.

-	Ja, svarede hun tøvende og trådte til side, da de bad om lov til at komme ind. De præsenterede sig, forklarede, at de kom fra Roskilde Politi, og fortalte, at de havde forsøgt at træffe hende på hjemmeadressen på Frederiksberg.

-	Vi forstår, at du netop er vendt tilbage efter en lang udlandsrejse, indledte den ene. - Vi vil gerne have lov at tale lidt med dig.

Louise nikkede, mens den del af hendes hjerne, der var nogenlunde funktionsdygtig, forsøgte at aflæse, hvad det handlede om. Hvis der var sket noget med Jonas, ville deres fremtoning have været anderledes. Det samme, hvis Melvin var kommet til skade. Deres underbo, som i løbet af de senere år var blevet en af hendes tætteste, var tidligere faldet om med et hjertestop, og i den forbindelse var hun og Jonas blevet registreret som hans nærmeste pårørende. Men hvis der var sket noget med Melvin, ville hans kæreste, Grete Milling, allerede have ringet. Betjentene lignede
heller ikke nogen, der var kommet for at overbringe et tragisk budskab om, at der var sket Trine noget, så ville de være blevet stående udenfor lidt længere, inden de havde spurgt, om de måtte komme ind. Det her var en lidt mere aggressiv ankomst. De virkede på vagt og observerende.

-	Hvad drejer det sig om?

Hun viste dem ud i køkkenet.

-	Vi er kommet for at tale med dig om din bror, sagde den kvindelige betjent, der havde kort, lyst hår og var en smule højere end Louise. Hun kendte ingen af dem fra de gange, hun havde arbejdet sammen med Roskilde Politi, men måske kom de slet ikke fra kriminalpolitiet.

-	Min bror? gentog hun studst.

-	Mikkel Rick.

Louise nikkede og afventede.

Den mandlige kollega pegede mod spisebordet og spurgte, om de skulle sidde. Det havde Louise egentlig ikke lyst til, men indvilligede og trak en stol ud.

-	Trine Madsen, fortsatte han. - Forsvandt onsdag i sidste uge. Hun har været væk i otte dage.

Louise nikkede igen.

-	For fire dage siden anmeldte hendes mor, Liselotte Madsen, at datteren er forsvundet.

-	Hendes mor! udbrød Louise. Brorens svigermor boede ude i Dåstrup og var tidligere gymnastiklærer, men de seneste år havde hun tilbragt det meste af tiden i Malaga, hvor hun havde købt en lille lejlighed med havudsigt. Hun plejede at komme hjem til jul, men foretrak livet i solen og det aktive seniorliv.

-	Trine er ikke forsvundet. Hun har forladt min bror, og det er ikke første gang, hvilket hendes mor udmærket godt er klar over, indvendte Louise og mærkede en varme stige op i kinderne. Hun
vidste, at det var latterligt, at hun lod sig provokere af de to betjente, men hvis de kom brasende her uden at have gjort deres forarbejde, så skulle de ikke komme sovende til det. - Sidste gang hun forlod ham og børnene, efterlod hun ham med huset, regningerne og eneansvaret for, at hverdagen kørte videre for deres to børn. Og dengang var hendes mor så hængt op med sine pensionisthold på Solkysten, at hun ikke engang kunne finde tid til at komme hjem og hjælpe min bror med at passe de børnebørn, som hendes datter havde forladt.

-	Det er nu fire dage siden, Trine Madsen officielt blev efterlyst. I al den tid, hun har været væk, er der ikke registreret nogen form for livstegn, fortsatte betjenten ufortrødent. - Hverken digitalt eller fysisk. Det betyder, at vi nu har indledt en efterforskning om hendes forsvinden.

-	Jeg er klar over, hvad det betyder, vrissede Louise og blev endnu mere irriteret over deres manglende forarbejde, for de vidste åbenbart ikke, at hun selv var tilknyttet Eftersøgningstjenesten. Eller havde været tilknyttet.

-	Er I informeret om, at min bror netop har forsøgt at tage livet af sig? Ved I, hvor alvorligt det her er? Hvor tæt det var på at gå galt? Og hvor er Trines mor?

Hun så sig demonstrativt omkring.

-	Hun er i hvert fald ikke her for at hjælpe ham med at holde sammen på resterne.

-	Liselotte Madsen befinder sig i øjeblikket på politistationen. Hun er sammen med en kollega i gang med at stykke sin datters færden sammen, i tiden op til hun forsvandt.

-	Jamen, hun var jo her, i tiden op til hun forsvandt. Hvad er der at stykke sammen...

Louise tav brat og foldede armene foran brystet, da det gik op for hende, hvad der var på vej.
-	Vi vil gerne tale med dig om din bror, sagde den kvindelige betjent og bragte dem tilbage på sporet. - Hvornår har du sidst talt med ham?

Louise forsøgte at nå et skridt foran og tog sig god tid til at tænke sig om, inden hun svarede.

-	Jeg har kun talt med ham en enkelt gang, siden jeg rejste. Vi tog afsted i februar, og jeg talte med ham den 10. april, på hans fødselsdag. Men vi har skrevet sammen på sms og Messenger. Og jeg har talt med min nevø og niece over Facetime, og der plejer jeg også lige at sige hej til ham. Men sådan en rigtig snak i telefon var til fødselsdagen.

-	Så du ved ikke, hvordan han har det? Altså hans psykiske tilstand. Om han var nede eller deprimeret?

Hun rystede på hovedet.

-	Ved du, om din svigerinde følte livslede? spurgte den mandlige betjent med alvorlig mine.

Livslede, Louise kom til at himle med øjnene.

-	Jeg har ikke hørt om det, hvis hun var deprimeret, nøjedes hun med at svare.

-	Havde hun psykiske problemer?

-	Ikke hvad jeg ved af.

-	Ved du, om hun havde pakket en kuffert, inden hun forsvandt? spurgte manden.

Nu nikkede Louise.

-	En weekendtaske, hun har taget en smule tøj med sig. Og penge.

De to betjente udvekslede blikke.

-	Og nej, fortsatte Louise uopfordret, - jeg ved ikke, om hun har en affære. Jeg ved ikke, om hun har ført penge ud fra deres fælles konto, inden hun forsvandt. Og jeg har ikke nået at tjekke, om min svigerinde har været aktiv på de sociale medier i den uge, der er
gået. Jeg kom hjem i aftes, og det eneste, der optager mig lige nu, er min bror.

-	Det har hun ikke, sagde den kvindelige betjent uden at fortrække en mine. - Hverken overført penge eller været på de sociale medier.

Louise så fra den ene til den anden.

-	Hvis det er fire dage siden, min svigerinde officielt blev efterlyst, går jeg ud fra, at I allerede har tjekket hendes telefon, sporet hendes dankort og afhørt deres naboer og venner.

Hun kunne godt selv høre, at hun snerrede ad dem. Men efterlysningen måtte være sendt ud, dagen inden hendes bror besluttede sig for at ende sit liv, og hun kunne lige forestille sig, hvordan de var gået til Mikkel, da de havde opsøgt ham, efter hans svigermor havde indgivet anmeldelsen.

De to betjente kiggede kort på hinanden, inden den mandlige kollega lænede sig lidt frem over bordet.

-	Vi mistænker din bror for at være skyld i sin kones forsvinden.

Louise stirrede koldt på dem begge, inden hun begyndte at ryste på hovedet.

-	Og hvad har I helt præcist at hænge den mistanke op på? forlangte hun at få at vide, og da ingen af dem svarede, fortsatte hun:

-	Sammen med Trine forsvandt 7.000 kroner fra min brors og Trines bøtte med ferieopsparing, men det kan min brors svigermor selvfølgelig ikke vide noget om, for hun er ikke vendt tilbage, når vores forældre har lagt beskeder på hendes telefonsvarer. De har flere gange ringet for at spørge, om hun vidste, hvor Trine var. Om hun havde hørt fra hende. Men i stedet for at tale med familien vil hun åbenbart hellere tale med jer.

Louise skummede.

-	Vi er klar over, at din bror siden har forsøgt at tage sit eget liv. Meget her tyder på, at der er tale om en familietragedie, fortsatte
kvinden uanfægtet. - Og vi skal finde ud af, hvad der er sket med din svigerinde.

Louise røg op af stolen og lænede sig tungt ind over bordet.

-	Min bror har ikke slået Trine ihjel, hvæsede hun så arrigt, at det sang i tindingerne. Hun skulle lige til at sige, at drab ikke var noget, der lå til Mikkel, men vidste efter alle sine år i Drabsafdelingen, at det var det mest tåbelige udsagn, for det kunne man ganske enkelt ikke vide.

-	Han er den, der er allermest sønderknust over, at hun er væk. Han elsker hende, hun er kvinden i hans liv, ellers ville han aldrig have taget hende tilbage, sidst hun forlod ham.

-	Vi er nødt til at forholde os nøgternt til den her forsvindingssag, brød den mandlige kollega ind, - så lad os forsøge at holde følelserne ude og koncentrere os om fakta. På nuværende tidspunkt lader det til, at din bror er den sidste, der har været i kontakt med Trine Madsen, efter hun hentede deres to børn i henholdsvis skole og børnehave.

-	Hvad ved I? spurgte Louise med dirrende stemme.

-	Trine Madsen udeblev fra en tandlægetid, dagen efter hun forsvandt. Hun har ikke meldt afbud til de klienter, der havde bestilt tid i hendes fodklinik. Det var din bror, der ringede rundt og aflyste alle aftaler. Hun ringede ikke til sin mor i Spanien, da hun havde fødselsdag i sidste uge. Ingen af hendes veninder har hørt fra hende.

Louise hørte ikke længere efter. Hun havde fanget den - de havde først kontaktet hende og sikkert også hendes forældre, nu, hvor de havde talt med alle andre. Alle andre rundt om Mikkel, som ikke nødvendigvis var på hans side. De havde indledt en efterforskning med mistanke om drab. Og hendes bror var hovedmistænkt.

-	Er der nogen, der opholder sig her på adressen, mens din bror
er indlagt? ville den kvindelige betjent vide. Louise havde ikke engang ulejliget sig med at huske hendes navn.

-	Det gør jeg. Og hans børn og indimellem mine forældre, svarede hun. - Min lejlighed er lejet ud frem til august, fordi jeg har orlov fra mit job. Som drabschef, skulle hun til at tilføje, men teknisk set var hun ikke tiltrådt stillingen endnu, og lige nu tvivlede hun på, at hun ville gøre det.

-	Det er vi bekendt med, nikkede kvinden. Og Louise blev klar over, at de rent faktisk havde udført deres hjemmearbejde og lavet et baggrundstjek på hende. De havde været hele vejen rundt, inden de nu kontaktede hende.

Louise nikkede, opgav at være et skridt foran.

-	Har I talt med min bror? spurgte hun resigneret, og betjentene nikkede.

-	Han siger det samme som dig. At hun bare forsvandt. Hun skulle hente børnene den dag, og han ville købe ind på vejen hjem, så han var først hjemme omkring 17.30. Da han kom hjem, var døren ulåst, børnene sad i stuen og så tv, og Trine var væk. Ingen af børnene lagde mærke til, at deres mor gik. De har ikke hørt noget, så hende ikke forlade huset. Faktisk opdagede børnene først, at hun ikke var der, da din bror kom og spurgte efter hende.

-	Så var min bror jo heller ikke den sidste, der talte med hende, pointerede Louise hurtigt.

-	Den sidste voksne, gav den kvindelige betjent lige så hurtigt igen.

-	Men Trine nåede altså at pakke og tømme krukken med penge, gentog Louise mest for sig selv. Hun havde lyst til igen at forsvare Mikkel, sige, at han aldrig ville gøre Trine fortræd, men undlod og sagde i stedet, at hun ville køre op og besøge sin bror på hospitalet, hvis de da ikke havde nogen indvendinger.

De så et øjeblik ud til at overveje, men så rystede den mandlige
betjent på hovedet og sagde, at så længe Mikkel ikke var sigtet, havde hun selvfølgelig ret til at tale med ham.

-	Ved han, at I mistænker ham for at have gjort hende noget? spurgte hun, og ordene lød så forkerte, når de kom ud af hendes egen mund.

-	Han er ikke officielt mistænkt endnu, pakkede kvinden det ind. - Men han er jo klar over, at vi efterforsker sagen.

Og han tror, at I er på hans hold, tænkte Louise bittert.
Mikkel lå med ryggen mod døren, da Louise trådte ind på hospitalsstuen. Han havde trukket dynen så højt op, at det kun var hans hår, der var synligt på puden. Han havde stuen for sig selv, personen, der lå i sengen ved vinduet, havde efterladt dynen i en bylt på sengen og sengebordet fyldt med blade og plastikkrus.

-	Hej, kaldte Louise lavmælt og nærmede sig forsigtigt sengen. Hun tænkte, at han nok sov, og bevægede sig rundt om sengens fodende, så hun kunne se hans ansigt.

Men hendes bror sov ikke. Han lå og stirrede stift frem for sig, som om han ikke havde hørt hende. Det mørke hår var uredt, og det glinsede på hans pande, som om det var for varmt derinde under dynen.

-	Hej, sagde hun igen og sank ned i knæ foran ham, så hendes ansigt var ud for hans. Hun rakte ud og lagde en hånd blidt på hans skulder. Han reagerede ikke. Hun ruskede let og hviskede hans navn, og endelig blinkede han sløvt og vendte langsomt og nærmest omhyggeligt øjnene mod hende. Kort kiggede de tavst på hinanden. Mange ting fløj gennem Louises tanker. Han kunne være bedøvet, måske havde de givet ham noget. Eller også var han lige vågnet og endnu ikke helt sig selv. Det var spisetid på afdelingen. En tung madlugt lå hen over gangen udenfor, og der klirrede
porcelæn ind og ud af de øvrige stuer, men herinde lod tiden til at være gået i stå. Som om Mikkels stue ikke hørte til resten af afdelingen.

-	Mikkel, gentog hun og klemte let om hans arm.

-	Hvad laver du her? lød det hæst fra puden, og Louise smilede til ham.

-	Jeg er kommet hjem for at holde dig i ørerne, svarede hun og forsøgte at se skælmsk ud. Det lykkedes ikke.

Han rystede lidt på hovedet, men sagde ikke noget.

Louise trak en stol hen til sengen.

-	Vil du ikke lidt op at sidde? spurgte hun. Han reagerede ikke. Det gjorde han heller ikke, da hun begyndte at køre hans hovedgærde op.

Hun lagde en hånd mod hans kind, som hun havde gjort, da han var lille. Ingen bebrejdelser, ikke noget med, at han havde gjort dem alle sammen forskrækkede og kede af det. Det havde hun allerede besluttet, da hun sad i bilen.

Hun fik øje på to tegninger på hans natbord. ‘Far’ stod der på den ene med store, skæve bogstaver hen over et rødt hjerte, der fyldte det meste af papiret. Den anden var mere abstrakt, noget med en rumraket, gættede hun. Der stod også ‘far’ oppe i hjørnet. Pludselig var det svært at finde på noget at sige. Mikkel sad apatisk ret op og ned med dynen omkring sig uden at se på hende.

-	Jeg kom hjem i går, begyndte hun og tænkte, at deres forældre selvfølgelig havde fortalt, at hun var på vej. - Og nu bor jeg i dit gæsteværelse, det håber jeg ikke, at du har noget imod.

Han rystede svagt på hovedet og rakte langsomt ud efter et plastikkrus på natbordet. Louise skulle til at løfte det for ham, men tog sig i det.

-	Hvor længe vil de beholde dig? spurgte hun, mens han tømte kruset.
-	Hold kæft, noget lort, sagde han, da han havde stillet det fra sig igen. Nu lød hans stemme lidt mere normal. - Hvad siger børnene, hvordan tager de det?

-	Jeg har faktisk ikke rigtig talt med dem, indrømmede hun. - Jeg sov stadig, da de andre tog afsted i morges, og far ville hente dem. Jeg ved ikke, om det er, fordi de ikke tør overlade dem til mig.

Han smilede lidt og sagde, at det var det sikkert.

-	Var det en god tur? spurgte han så, og Louise lænede sig lidt tilbage i stolen, mens hun nikkede og sagde, at det havde været spændende.

Så lagde stilheden sig igen. Akavet. Hun havde lyst til at ruske i ham og råbe, men sad bare og gloede på ham uden at kunne finde de rigtige ord frem.

Det blev ham, der brød stilheden.

-	Jeg kunne ikke, sagde han lavt og rystede på hovedet. Louise nikkede og gik ud fra, at han mente, at han ikke kunne stå igennem at blive forladt af Trine endnu en gang. Men så tilføjede han tonløst, at han først havde bestemt sig for at hænge sig, men at han, da han havde sat rebet op, ikke havde turdet alligevel.

Der var dødstille i stuen et øjeblik, så eksploderede Louise i et afsindigt raseri.

-	Turde ikke! Hvad fanden tænkte du på? Du kunne lige have vovet på at hænge dig. Hvem havde du tænkt skulle komme og finde dig? Dine børn? Trine? Var det for at straffe hende? Forestillede du dig, hvor rædsomt hun ville få det, når hun fandt dig? Du kan fandeme ikke være det bekendt! Og mor, hvordan tror du, det var for hende at finde sin søn halvdød i en garage?

Blodet dundrede kogende afsted i hendes årer. Hun var rasende på Mikkel og på Eik og på det hele. Hun var så vred, at hun knugede Mikkels dyne hårdt med begge hænder for ikke at komme til at slå på ham.
-	Undskyld, hviskede han spagt.

-	Hold kæft, brølede hun vanvittigt, og i det samme gik døren op, og en midaldrende mand i morgenkåbe kom tøffende ind med slæbende skridt og hjemmesko, der ikke løftede sig fra gulvet. Han stirrede forskrækket på hende, inden han vendte om og forlod værelset igen.

-	For helvede, Mikkel!

Det var først nu, Louise opdagede, at tårerne løb ned ad hendes kinder. Så bøjede hun sig frem og trak ham ind til sig. Knugede ham fast og rokkede dem begge frem og tilbage, til hun selv følte sig opløst af varmen fra hospitalsdynen.

-	Jeg blev så bange, hviskede hun fortvivlet og sank ned på stolen. - Jeg var bange for, at du døde, inden jeg nåede hjem. Jeg har taget afsked med dig gang på gang, mens jeg hang oppe i luffen og hele tiden frygtede, at det var for sent. Undskyld, jeg skulle ikke have råbt. Jeg mente det ikke. Jeg har bare været bange.

-	Undskyld, gentog han. - Denne gang kommer Trine ikke tilbage.

Louise rettede sig lidt op og betragtede ham indgående. Hans blik hvilede stædigt på hænderne, han havde foldet foran sig over dynen. Han var bleg og stadig varm over panden, hvor små svedperler glinsede.

-	Hvad får dig til at sige det? spurgte hun så.

Der gik lidt, inden han svarede.

-	Det tror jeg bare ikke.

Der var noget næsten barnligt over måden, han sagde det på. Louise forsøgte at fange hans blik, men han undveg stadig.

Igen var der stille mellem dem. Men denne gang lagde alle spørgsmålene sig til rette, og de var svære at holde tilbage, men hun bekæmpede lysten til at bombardere ham.

Hun trak vejret dybt og tog tilløb.
-	Politiet kom ud for at tale med mig, inden jeg kørte herop, sagde hun. Egentlig havde hun besluttet ikke at sige noget, men det ville heller ikke hjælpe ham.

Hendes bror nikkede og sagde, at de også havde opsøgt ham.

-	Hun er meldt savnet, fortsatte han. - Jeg fortalte, at du sad i den afdeling, og at du nok ville trække i alle de tråde, du kunne, for at finde hende.

-	Har siddet, rettede Louise ham.

-	Det ville alligevel ikke hjælpe, for det er åbenbart politiet hernede, der leder efter hende. Selvom jeg forsøgte at få dem til at sende sagen ind i Eftersøgningstjenesten, hvor de rigtige eksperter sidder.

-	Roskilde Politi er dygtige nok, nøjedes hun med at svare.

Han nikkede tøvende.

-	Det vigtigste er, at de leder efter hende, sagde hendes bror. - Mest for børnene. Hun kan ikke bare vende dem ryggen, som hun gjorde sidst.

Dengang var der gået mere end en måned, før Trine havde følt sig klar til at få samvær med sine børn. Hun havde trængt til ro. Til alenetid, havde hun sagt.

-	Mikkel, sagde hun og afbrød ham. - Politiet tror, at du har noget at gøre med, at Trine er forsvundet. De tror, at der er sket hende noget. De har endnu ikke beviser, men jeg er nødt til at forberede dig på, at de efterforsker sagen, som om hun er forsvundet som følge af en kriminel handling. Og jeg vil ikke blive overrasket, hvis de tropper op med en kendelse til at ransage dit hus.

Han stirrede vildt på hende, pludselig meget nærværende.

-	Mig! Hvad skulle jeg have gjort, jeg var jo ikke engang hjemme, da hun forsvandt?

-	Det må vi så forsøge at bevise, svarede hun stille og fastholdt hans blik. Igen var der det lidt barnlige over hans reaktion. Eller
måske snarere vantro, som om han ikke helt forstod det, hun lige havde sagt.

Louise rakte ud og lagde hånden på hans.

-	Vi skal nok løse det, sagde hun. - Jeg skal bare lige forstå, hvad der skete, den dag hun forsvandt.

De ord havde hun sagt før. I andre sammenhænge. I et andet liv. Men tidligere var hun betjenten, som havde brug for svar, der kunne styrke eller svække en mistanke. Nu sad hun på den anden side. Og det føltes bestemt ikke lettere.

-	Orker du at tale om det? spurgte hun.

Hendes bror nikkede og rettede sig lidt mere op. Igen gik døren op, og manden i morgenkåbe kiggede forsigtigt ind.

-	Kom bare, sagde Louise og vinkede ham ind. Så lænede hun sig frem mod sin bror. - Fortæl mig noget om tiden op til den dag, Trine forsvandt.

Han bed sig i underlæben og tænkte sig om, men rystede så på hovedet.

-	Jeg har tænkt det hele igennem mange gange, når jeg har ledt efter en forklaring på, at det netop skete lige nu. Men jeg kan ikke komme i tanke om noget, der kunne være årsagen. Vi havde det godt. Har ikke været oppe at skændes, der har ikke været nogen udsving, som på nogen måde har givet mig en fornemmelse af, at hun var træt af vores forhold. Tværtimod.

Han så hurtigt op på Louise.

-	Vi havde god sex. Grinede sammen og havde lige lejet et sommerhus, vi glædede os til at skulle på ferie.

Louise opdagede, at hun sad og strøg ham over hånden, og slap.

-	Om morgenen havde vi aftalt, at Trine hentede børnene, det plejer hun jo at gøre, men nogle gange vil hun gerne ud at løbe en tur eller ned at træne, når hun er færdig i klinikken. Men den dag ville hun hente, og så skulle jeg købe ind til mexi-mad på vejen
hjem, og hvis børnene ikke var for trætte, når vi havde spist, ville vi køre ud på Malerklemmen og spise æbleskiver. Jeg talte med hende, inden jeg kørte fra værkstedet, og da var hun på vej hen efter ungerne.

Louise lod oplysningerne synke ind.

-	Jeg var hjemme lidt i halv seks, og da sad børnene i sofaen og så fjernsyn. Jeg spurgte dem, hvor mor var, og de sagde, hun var ude i køkkenet. Men der var hun ikke. Hun var ingen steder i huset. Heller ikke ovre i klinikken, og hendes løbesko stod ude i baggangen. Men hun ville også have sagt det, hvis hun havde ombestemt sig og alligevel var løbet en tur. Børnene ville godt kunne være alene hjemme, når hun vidste, at jeg var på vej. Men hun ville have lagt en seddel.

-	Men hun havde pakket en taske, sagde Louise.

Han nikkede.

-	Det opdagede jeg først senere. Jeg var sikker på, at hun kom tilbage. At der var sket noget akut. Måske inde hos naboen eller en af de andre i nærheden. Vi kender jo hinanden herude. Hendes cykel var der, så jeg gik ud fra, at hun ikke var langt væk. Jeg gik i gang med maden, men hun kom ikke, så da vi havde spist, ringede jeg til et par af hendes veninder for at høre, om de vidste, hvor hun var. Men ingen havde hørt fra hende. Jeg puttede børnene og sagde, at mor lige havde været nødt til at tage afsted. Men jeg tror nu nok, de kunne mærke, at der var noget galt. Da de sov, begyndte jeg at lede i hendes ting.

-	Fandt du noget? spurgte Louise.

Han rystede på hovedet.

-	Det var på det tidspunkt, at det gik op for mig, at hun havde forladt mig. Jeg vidste det, allerede inden jeg opdagede, at tasken var væk, og hun havde taget pengene ude i køkkenet. Og det var meget værre end sidst, for denne gang anede jeg ikke, at der var
noget under opsejling. Sidste gang hun flyttede, gik det ad helvede til mellem os. Vi var gledet fra hinanden og var dårlige til at få vores forhold til at fungere. Vi var åbenbart nogle af de mange, der har svært ved at klare sig igennem, mens børnene er små. Og dengang havde hun truet med at gå. Flere gange. Men nu havde vi det godt.

Han rystede på hovedet.

-	Ved du, hvad hun har taget med?

Hendes bror rystede på hovedet.

-	Weekendtasken plejer at ligge i skabet ude i gangen, men den er væk. Og så har hun vel taget noget tøj, jeg kan ikke se, hvad der mangler. Jeg ved ikke engang, hvad hun havde på den dag. Jeg møder jo på arbejde, inden hun står op.

-	Kan den weekendtaske have været væk i længere tid? spurgte Louise. - Altså inden hun forsvandt.

-	Hvad tænker du? Hvorfor skulle den det?

-	Jeg tænker ikke noget, svarede hun. - Jeg spørger bare. Vi kan altså ikke være sikre på, at hun pakkede den taske, inden hun tog afsted.

Pludselig virkede han fjern, og lidt efter trak han på skuldrene.

-	Jeg har ikke lagt mærke til, at den var væk tidligere.

-	Og pengene, er du sikker på, at hun tog dem den dag?

-	Jeg forstår ikke, hvad du mener! Hvad er du ude på?

Louise tyssede på ham.

-	Jeg er ikke ude på andet end at danne mig et klart billede af, hvad der kan være foregået.

-	Tror politiet, at jeg har slået hende ihjel? spurgte han med en lav hvisken.

Louise bed sig i kinden og nikkede.

-	Det fornemmer jeg, at de har en mistanke om.

Han vendte hovedet væk fra hende, og hun gav ham lidt tid, inden hun spurgte, om han havde talt med Trines mor.
Han vendte igen blikket mod hende og nikkede.

-	Jeg ringede til hende to dage senere. Og jeg tror ikke, at jeg sagde noget særlig pænt.

Det kunne Louise på en måde godt forestille sig.

-	Hun er kommet til Danmark og har anmeldt Trines forsvinden til politiet.

Mikkel rystede på hovedet.

-	Hun har aldrig været der for os, sagde han. - Hun har heller ikke været der for Trine, ikke engang da Trine havde det svært. Hun fortalte dengang, at hun havde håbet, at hun kunne tage lidt ned i sin mors lejlighed i Malaga, men hendes mor ville ikke låne den ud, for det kunne jo være, at hun selv fik lyst til at tage derned. Det var i juli, da er hun altid her. Og efterfølgende, når Trine spurgte, blev hun ved med at komme op med dårlige undskyldninger. Så det kommer bag på mig, at hun pludselig giver den som bekymret, når hun aldrig rigtig har interesseret sig for sin datter. Eller børnebørn, for den sags skyld.

Louise var ikke overrasket, det var nogenlunde samme billede, hun selv havde af brorens svigermor.

-	Gad vide, om hun ville være trådt til, hvis hendes datter var blevet alene med sine to små børn? sagde han lidt efter.

Louise fik følelsen af, at selvmordsforsøget i virkeligheden alligevel mest var et infantilt ønske om at straffe sin kæreste og ikke et ønske om at slippe ud aflivet.

-	Mikkel, sagde hun uden at kommentere hans udbrud. - Det kan godt se lidt mærkeligt ud, at du ikke anmeldte det, da Trine forsvandt. Og at det nu er hendes mor, der kommer hjem fra Spanien og sætter en eftersøgning i gang. Hvorfor kontaktede du ikke politiet?

Nu så hendes bror irriteret på hende.

-	Stop, sagde han. - Helt ærligt. Hun har forladt mig, hvor man-
ge ægtemænd tror du, politiet gider at have rendende, hver gang et par går fra hinanden?

Louise nikkede og var enig i, at han havde en pointe.

-	Så du tror ikke, at der er sket hende noget? spurgte hun og følte, at det var det tætteste, hun kunne komme, på at få ham til at indrømme noget, der kunne indikere, at han havde gjort noget, for at hun skulle forsvinde.

-	Hvorfor skulle der være sket hende noget?

-	Fordi hun er sporløst væk, svarede Louise irriteret, men kom så i tanke om anledningen til, at de befandt sig på hospitalet. Det var nok ikke lige tidspunktet at gå så hårdt til ham.

Igen lagde stilheden sig. Han var atter blevet apatisk i blikket og reagerede ikke, da hun sagde noget.

Hun klemte hans hånd.

-	Er du okay? spurgte hun indtrængende.

Han drejede langsomt ansigtet hen mod hende og trak på skuldrene.

-	Jeg har ikke lyst til at være her længere, sagde han så svagt, at ordene kun lige slap ud over hans læber.

-	Her? Her på hospitalet? forsøgte hun.

Han rystede på hovedet.

-	Her i livet. Jeg tror ikke, at jeg har kræfter til det. Overskud.

-	Stop, bad Louise. - Du er nødt til at være her, ellers har børnene ingen.

-	Hun skal nok tage sig af dem, sagde han.

-	Du ønsker, at hun skal høre, hvad der er sket. Er det sådan, det hænger sammen?

Igen pressede vreden sig op gennem hendes hals, og han så forskrækket på hende.

-	Nej, sagde han og så over mod manden ved vinduet. Louise
havde næsten glemt, at han var der. - Jeg mener det, jeg kan ikke bære at miste hende.

-	Men tænker du ikke over, hvad dine børn vil miste, hvis du tager livet af dig?

-	Du må meget undskylde, sagde han og lød pludselig sur, - men måske er det bare ikke os alle sammen, der er lige så stærke som dig.

-	Som mig! fløj det ud af Louise. Helt malplaceret kom hun til at smile. Du skulle bare vide, tænkte hun. - Mikkel, når man har det, som du har det lige nu, kan det kun blive bedre.

-	Bedre!

Hun nikkede. - Det kan dårligt nok blive meget værre, forestiller jeg mig.

Han gav hende ret med et uengageret skuldertræk.

-	Du skal svare mig ærligt på de her ting, sagde hun så så lavt, at hun var sikker på, at medpatienten ikke kunne høre dem. - Og med ærligt, så mener jeg helt ærligt.

Han lænede sig lidt frem fra puden, da hun hviskende spurgte, om han var skyld i, at Trine var forsvundet.

Uden at fortrække en mine rystede han på hovedet.

-	Er der noget i dit hus, politiet ikke må finde?

Igen rystede han på hovedet.

-	Ingenting overhovedet?

-	Jeg har ikke noget hemmeligt, sagde han. - Der er ingenting at skjule. De kan endevende det hele, jeg håber bare, at de finder nogle svar.

-	Er der noget, der kan afsløre, hvor hun er, eller hvad der er sket?

-	Det vil kun være godt, hvis de kan finde noget, jeg har overset, svarede han, og så var de tilbage. Han var af den fulde over-
bevisning, at Trine havde forladt ham, og på en måde beroligede det Louise. Hun følte sig sikker på, at hun ville kunne mærke på ham, hvis der var noget, han forsøgte at skjule.

-	Vi finder hende, sagde hun. - Vi skal nok finde hende.

-	Men jeg får hende ikke igen, sagde han. - Når hun går fra mig uden nogen forklaring, så er det, fordi hun vil noget andet end mig. Hun ved godt, at jeg ikke kommer mig over det her brud. Så hun må have overvejet det grundigt. Jeg må affinde mig med det. Lige nu tænker jeg mest på børnene, og hvordan det bliver for dem.

-	Hvis du tænker på dem, så er du også nødt til at love, at du glemmer alle tanker om at tage dit eget liv. Er det en aftale?

Nu var det sagt, og hun havde forsøgt at gøre tonen let. Men hun mente hvert et ord, og hun håbede, at de trængte ind.
Da Louise kom tilbage fra sygehuset i Roskilde, fandt hun en pose på trappen foran hoveddøren. Nede i den lå en plastikbøtte med chili con carne, et bæger cremefraiche og en seddel fra hendes mor, hvor hun forklarede, at cremefraichen skulle oven på chilien.

Louise bar posen ud i køkkenet. Hun var så træt, at hun mest havde lyst til at dratte omkuld, men hun trængte til noget at spise. Hvis hun skulle forsøge at få sine hjerneceller op i omdrejninger igen, var hun nødt til at få noget mad. Mens hun var i gang med at finde en gryde frem, kom der en sms fra Jonas. Han havde sendt en stribe billeder, som hun ikke havde haft tid til at kigge på, og spurgte nu, hvad hun syntes.

Hun vendte plastikbøtten ned i gryden, rakte op efter en flaske vin i den indbyggede vinreol og fandt en proptrækker. Da hun havde skænket et gedigent glas og sikret sig, at hun havde fået tændt for den sofistikerede fingertouch-kogeplade, begyndte hun at åbne de billeder, han havde overført.

Helt kortplysset. Alt det lange pandehår var væk. Længe sad hun og stirrede på billederne af sønnen, der pludselig så en del ældre ud. Der var både billeder tæt på og langt fra. Hun lagde mærke til to tynde snore om hans ene håndled. Præcis som Eik havde
haft, da de lærte hinanden at kende. Nu manglede Jonas bare en hajtand om halsen, så var han næsten en kloning.

Med en bevæget følelse i kroppen rejste hun sig og fyldte en dyb tallerken med chili con carne, hun pøsede en stor skefuld kold cremefraiche udover og bar den ind i stuen sammen med vinglasset og sin mobil.

“Sejt,” skrev hun og sendte en solbrillesmiley med. Hun burde have skrevet, at det var pænt og klædte ham godt. Det var modigt, og han havde sikkert skullet tage sig sammen, tænkte hun. Der var flere billeder vedhæftet, hvor hun på et af dem så Eik i baggrunden. Han var også blevet karseklippet på nøjagtig samme måde, så det var noget, de havde gjort sammen.

Louise lagde mobilen fra sig og spiste færdig, mens en ligegyldig tv-udsendelse kørte over skærmen. Hun savnede dem. Lige nu savnede hun mest Jonas, og det var faktisk en lettelse. Hun savnede at grine sammen med ham. Eller ligge i sofaen og se Game of Thrones, hvor han var nødt til at guide hende igennem, så hun forstod, hvem der hørte til Stark-familien, og hvem der var Lannisters. Og så var der hende med dragerne. Hun elskede det. Men der var næsten to måneder, til han kom hjem.

Louise rejste sig og begyndte at rydde op. Irriterende nok følte hun sig nu lysvågen og bandede jetlagget langt væk. Da hun havde sat en prop i vinflasken og tændt opvaskemaskinen, gik hun en runde i huset. Lørst ind på børnenes værelser, de havde et på hver side af forældrenes. Pæne og ryddelige, hendes mor havde været i gang, tænkte Louise, så gik hun ind i Mikkel og Trines soveværelse. Sengen var redt med et mørkegrønt sengetæppe, det måtte også være hendes mors værk. En dør fra soveværelset førte ud i et stort badeværelse med kar. Dobbeltvask, og i den ene side var hylden under spejlet fyldt med cremekrukker og små flakoner. Serum til ansigtet og parfumer. En rød neglelak. I tandglasset
stod en lyserød tandbørste, en tandpasta og en lille lysegul pakning med p-piller. En måneds forbrug, små plastikbobler med hver en pille. Pakningen var halvt fyldt.

Louise tog den op, den sidste pille var taget en onsdag. Dagen, hvor Trine forsvandt. Hun lod pakningen glide ned i glasset og gik tilbage i soveværelset. De indbyggede klædeskabe stod på hver side af døren ud mod gangen. I svigerindens skab var der to fag med bøjlestang og to brede skuffer nedenunder. Det tredje fag var bare hylder. På hylderne i midten var der undertøj, strømper og toppe sorteret i kurve.

Hun kunne ikke nå op på den øverste, så hun gik ud i bryggerset bag køkkenet og hentede en trappestige, og så gik hun ellers systematisk i gang med at gennemsøge Trines skab. Øverst lå tykke trøjer og stabler af vintertøj, som så ud til at være pakket væk. Hun løftede det hele ned på sengen og skilte hvert lag for at se, om der lå noget gemt imellem.

Næste hylde, flere bluser og trøjer. Cardigans var knappet og lå sirligt sammenlagt. Igen gennemgik hun det hele minutiøst, inden hun lagde det tilbage. T-shirts, der så ud til at være blevet strøget. En stor stak hvide, som hun vidste, Trine brugte i fodklinikken, og så de farvede. Hendes svigerinde var mest til blå nuancer. Det var så nydeligt og ordentligt, at hun godt var klar over, at hun spildte tiden, men sådan havde hun tænkt før, og så havde der alligevel gemt sig noget.

Hun måtte give sin bror ret i, at det var svært at vurdere, om der manglede noget. Tøjstablerne fyldte det meste af skabet. Og umiddelbart lod det ikke til, at der manglede noget af det, man har i sit klædeskab. Men om der var taget et par bluser og noget undertøj, var ikke til at sige.

Louise var nået ned til næstnederste hylde, da hendes fingre stødte mod et spidst hjørne.
Ivrigt trak hun en fotokopi ud mellem nogle træningstoppe. Hun foldede papiret ud og studerede det nysgerrigt. Et klassebillede fra 7. C på Osted Skole. Hun satte sig på sengen. Omkring tre ansigter var der sat røde cirkler. De var tegnet med kraftig sprittusch på fotokopien. Louise havde med det samme genkendt sin svigerinde, som sad på forreste række med lange rottehaler. De to andre piger, der var markeret med rødt, kendte hun ikke. Men hun genkendte Susan Dahlgaard, som forsvandt på Bornholm. Hun stod på bagerste række ved siden af en kvindelig klasselærer. Det portræt, der havde været benyttet i forbindelse med efterlysningen, måtte være taget samme dag. Udseendet var det samme, skoleportrættet var bare taget tættere på, så hendes lange, gyldenbrune hår indrammede billedet. Her stod hun rank i baggrunden og smilede stort til fotografen.

Trine lignede sin datter på det her billede, konstaterede Louise. Kirstines smil virkede bare gladere. Hun hentede sin mobil for at sende klassebilledet til Camilla. I en kort sms spurgte hun, om veninden vidste, hvem de andre piger var.

Camilla svarede med det samme.

“Hende ude til venstre er Pia Bagger, jeg kom sammen med hendes storebror. Jeg ved, hvor forældrene bor, prøver at finde hende i morgen. Tak. Kys.”

Louise sad et øjeblik og betragtede klassebilledet, inden hun lagde det på natbordet, så hun kunne blive færdig med skabet. Der var ingenting, ikke engang pinligt sexlegetøj. Hun tjekkede skoene og tøjet på bøjlerne. Inde på Trine og Mikkels kontor bladrede hun fire ringbind igennem, det ene fyldt med private papirer. Fødselsattest, dåbsattest, vielsesattest, skilsmissen havde de også gemt. Der var et plastikchartek med papirer på bilen og værkstedsregninger. Og en mappe med børnenes personlige papirer og deres
vaccinationskort. Alt, hvad man ville få brug for, hvis man havde til hensigt at flytte, lå stadig i mapperne.

Louise kom pludselig i tanke om, at hun havde glemt pungen, der lå inde ved sengen. En Louis Vuitton-pung, som Mikkel havde givet Trine i julegave. Louise havde selv overværet, at den blev pakket op. De havde holdt jul ude i Lerbjerg hos hendes forældre. Og Trine havde næsten fået tårer i øjnene af lykke.

I pungen lå sygesikringskort, kørekort, dankort, men der var ingen kontanter. Hun lagde den fra sig og trak natbordsskuffen ud. En sovemaske og en håndcreme.

Hun tog klassebilledet med sig, da hun gik ind for at finde en af de thailandske sovepiller.
Bornholm, 1995

Der stank helt igennem forfærdeligt nede på det dæk, hvor de skulle sove. En kraftig lugt af diesel blandede sig med den fugtige fims af pubertetssved og sure sokker. Det vendte sig i Trine. Hun følte sig stadig rundtosset efter de mange ture i bjergrutsjebanen. Og den kæmpe candyfloss, hun havde spist, inden klassen forlod Tivoli for at gå ned gennem byen mod bornholmerfærgen, gjorde det ikke bedre.

Susan havde haft Bacardi-rom med i rygsækken. En halvliters colaflaske med skruelåg, som de kaldte half and half, og den var mere end lunken, da den gik på omgang.

Hun sparkede gummiskoene af, i det øjeblik hun fik anvist sin køje - fødderne var blevet ømme efter de mange timer, hun havde løbet rundt mellem alle forlystelserne.

- Ryk lige, sagde Mona, som skulle op i den øverste køje. Trine kiggede ikke på hende, men flyttede sine sko til side, så de ikke lå i vejen.

Klokken to havde de mødtes på skolen. Bussen havde været lige ved at køre uden Carsten, der i vanlig stil kom for sent, men deres klasselærer havde fået chaufføren til at vente, og Carsten havde måttet høre for det hele vejen til København. Den idiot, tænkte
Trine og lænede sig frem for at se, hvor Mads skulle sove. De havde siddet sammen i radiobilerne. Hun hadede, når de stødte ind i de andre, men de havde kørt fire ture, fordi han godt kunne lide det, og hun kunne godt lide at være tæt på ham.

Nogen råbte, og skibet rystede med en dyb brummen, da motoren gik i gang. Trine fandt en trøje frem fra sin taske, hun lugtede til ærmet, men der var gudskelov ikke kommet noget på, da Pia kastede op. De var gået på toilettet sammen, og Trine var godt klar over, at Pia var blevet fuld, men ikke så fuld. Flere af drengene havde også smuglet sprut med, og Pia havde holdt sig til. Mest på grund af Aksel, Trine fattede ikke, hvad veninden så i ham, hans hår var helt tyndt og stod lige op i vejret. Men Pia var ikke kræsen, det kunne du lære noget af, plejede fornuftige Nina at sige til Trine. Det var noget andet med Susan. Hun kunne godt være kræsen, for der kom drengene stimlende. Siden hun kom ind i klassen i femte med sit lange hår og sine hvide Kawasaki-gummi-sko, var hun den, alle drengene ville have. Selvom Trine, Nina og Pia havde været veninder og hængt sammen, siden de begyndte i skolen, havde de alligevel taget Susan ind, selvom Nina havde været imod. Men hun havde overgivet sig, da både Trine og Pia overbeviste hende om, at det ville give en masse fordele, hvis de også hang ud sammen med hende.

De begyndte at sejle.

“I en lille båd, der gynger”, var der én, der råbte. En anden skreg “hold kæft”. Trine var træt. Hun prøvede at lukke af for larmen fra de mange skoleklasser fra mange forskellige skoler. Hun ville gerne sove, selvom Susan og de andre var gået op på det øverste dæk, efter lærerne havde sagt godnat.

Hun havde drukket for meget, og båden gyngede faktisk. Meget mere end Trirte brød sig om. Hun lå på ryggen og stirrede lige op i overkøjens bund. Deroppe, hvor Mona lå. Der var ingen bevæ-
gelser i madrassen og ingen tegn på, at hun var vågen. Alligevel havde Trine på fornemmelsen, at hun også lå og stirrede. Der var sket noget mærkeligt med Mona, det var Pia, der havde sagt det. Først havde der været den scene på skolen, hvor hun som den eneste ikke ville med på lejrturen, og så var det, som om hun havde trukket sig. Hver gang de talte om turen, blev Mona fraværende og ville ikke være med til at planlægge. Og så var det, at hun var gået til klasselæreren for at få skolen til at aflyse, fordi hun havde på fornemmelsen, at der ville ske noget frygteligt. Flere af drengene havde drillet hende og sagt, at det var, fordi hun ikke turde at rejse væk fra sine forældre. Eller var bange for at blive taget af de underjordiske eller af Krøllebølle.

Det var nemt at drille Mona, for hun svarede aldrig igen. Hun stirrede bare tilbage, som om hun håbede, at en lem i gulvet ville åbne sig under deres fødder.

Sandhed eller konsekvens, var der én, der råbte, lige inden Trine faldt i søvn. Lydene fra de andres stemmer vuggede sammen med bådens lyde. Skibets motor sendte små skælv igennem hende. Trine mærkede ikke, da Pia og Nina ruskede i hende. Hun sov fra sang og skænderier. Fra dem, der sneg sig væk og kyssede, og fra dem, der lod, som om de sov, men havde helt andre planer.

-	Når der bliver ringet på klokken, er der morgenmad, forklarede Kirsten, som var leder af vandrerhjemmet. Hun så ud over klassen.

-	Og det samme sker, når vi spiser aftensmad. Frokost er madpakker, dem smører I selv.

Det havde Lena og Steffen allerede forklaret i bussen. Men flere sov på vejen fra Rønne til Svaneke. Trine sad ved siden af Pia, som fortalte, at hun havde kysset Aksel ude på dækket. Det var derfor, de havde prøvet at vække hende. Og Susan var åbenbart forsvundet ind på toilettet med en dreng fra en skole i Helsinge.
-	De var derinde længe, hviskede Pia. Susan var den ældste af pigerne, hun var allerede fyldt fjorten i januar. Pia var også blevet fjorten, det var kun Trine og Nina, der stadig var tretten.

-	Der er baderum herovre, og toiletterne ligger nede ad gangen, forklarede Kirsten. Der var ikke rigtig nogen, der hørte efter. Og deres nye lærer, Steffen, rømmede sig. De havde ham i matematik og biologi. Og ingen havde været særlig glade, da de hørte, at det var ham, der skulle med på turen. Han var noget mere anstrengende end Lena, som de havde haft siden 3. klasse.

-	Hvor er fjernsynet? råbte Carsten.

Kirsten, som de ret hurtigt kom til at kalde madmor, rystede på hovedet ad ham og pegede ud ad vinduet.

-	Naturen, sagde hun. - Prøv noget nyt.

Nogle stykker grinede. Trine sad og hviskede med Nina om det med Pia og Aksel. Om hun troede, at de nu kom sammen. Det mente Nina ikke.

-	Og vi slukker lyset klokken 22, fortsatte Kirsten og så strengt rundt på dem. Det gjorde Lena og Steffen også, og alle nikkede, mest for at få fred. - Jeg er godt klar over, at det hele syder og bobler inde i sådan nogle 7.-klasser som jer, sagde hun så og fik nu alles udelte opmærksomhed. - Men I skal lade være med at snige jer ud om natten og hænge ud med de lokale drenge og piger. Ikke fordi de ikke er søde, for det er bornholmere.

-	Reservesvenskere, var der en af drengene, der hviskede.

-	Jeg vil ikke have noget natterenderi, og I bliver sendt hjem for egen regning, hvis vi tager jer i det. Så er I advaret.

Både Lena og Steffen nikkede igen samtykkende og så rundt på dem, som om de ville sætte en tyk streg under, hvad Kirsten allerede havde sagt.

-	Der kommer Beverly Hiils 90210, var der en af pigerne, der sagde efter at have rakt hånden op, - kan vi se det?
Kirsten gentog, at der ikke var tv på vandrerhjemmet.

-	Men måske nede i tv-butikken ved Torvet. Jeppesen har et fjernsyn stående i vinduet, og det kan jo være, at du kan få lov at vælge kanal.

De havde hørt om Jeppesens tv hjemmefra. Nogle fra de store klasser havde engang været på lejrskole, hvor der var landskamp, og næsten hele klassen havde stået ude på fortovet og set kampen gennem vinduet, indtil en af de lokale havde fundet på at tage entré til sin egen stue, så de for fem kroner hver havde kunnet se kampen færdig.

-	Hvor kan man købe snold? spurgte Carsten, og Kirsten fortalte om kiosken nede på havnen. I virkeligheden spurgte han, hvor han kunne købe cigaretter, men det var kun de andre elever, der var klar over det.

De havde fordelt værelser hjemmefra. Det havde været en kamp. Trine og veninderne havde truet med at blive hjemme, hvis de ikke fik deres vilje, og det var først, da Pias mor havde ringet til klasselæreren og overtalt hende til, at Pia, Nina, Trine og Susan fik lov at sove sammen, at det var faldet på plads. Men så havde de alle fire også lovet, at der ikke ville blive noget ballade med dem under hele turen.

-	Jeg har glemt sengetøj og håndklæde, udbrød Anja pludselig. Hun var ellers en af stræberne, så Trine kunne ikke lade være at grine. Det havde været mere typisk for Carsten. Nu tyssede Kirsten på dem og sagde, at der kunne lejes sengetøj og håndklæder.

-	Er der andre, der mangler? spurgte hun og så rundt. Men alle rystede på hovedet. Det var også noget af det, Lena havde skåret ud i pap. Sengetøj, regntøj og varme trøjer, selvom de var i begyndelsen af juni.

-	Vi har arrangeret et orienteringsløb for jer, sagde Lena, da Kir-
sten var færdig med at informere. - Det starter, når vi har pakket ud og spist morgenmad. Lige nu finder I jeres værelser, og drengene går på sovesalen. Og så mødes vi hernede igen.
Camilla havde skrevet en håndfuld nyhedsnotitser med lynets hast. Hurtige opringninger til landets politikredse med opdateringer fra døgnrapporten. Og inden frokost var det hele afleveret.

Terkel Høyer havde mildt sagt ikke været særlig imponeret, da hun kom tilbage fra Osted og måtte indrømme, at hun ikke havde fået fat i Trine Madsen og derfor ikke havde andet til avisen end historien om en fyr fra Susan Dahlgaards klasse, der lod til at være gået i hundene. Carsten Iversen levede de fleste af sine vågne timer på “Bajers Plads” nede foran købmanden, og det var ret begrænset, hvad hun havde fået ud af at tale med ham. Han havde bekræftet, at han gik i klasse med pigen, der forsvandt, og også, at han huskede hende.

Han kunne endda huske, at hun ikke havde gået i klassen, da de begyndte i skole. Men om hun var kommet ind i tredje, fjerde eller femte, det skulle han ikke kunne sige. Men hun var fin nok, havde han sagt. Hun boede jo hos de der plejeforældre ude i Osager og kunne jo fandeme gøre, som hun ville. Det var alle os andre, der ikke kunne slå en skid, før vi røg op på kontoret.

Det havde Camilla forsøgt at bore lidt i. Det var ikke nyt for hende, at Susan Dahlgaard var anbragt i pleje. Hun var vokset op på et børnehjem i Roskilde, det havde der været skrevet en del om,
dengang hun forsvandt. Hun var stukket af flere gange og havde vist ikke altid været lige nem at håndtere. Men de sidste år havde hun boet hos Inge og Lars, og der lod det til, at hun var faldet til ro.

Det viste sig, at Carsten Iversen ikke længere havde kontakt med de gamle fra klassen. Der var vist et par af gutterne, der indimellem stoppede op og talte med ham, men ellers passede han mest sig selv.

Sørgeligt, havde hun tænkt. Hun havde genkendt ham på det gamle klassebillede, Louise sendte, og der var noget umådeligt trist ved at se på det glade og forventningsfulde drengeansigt nu, hvor man var klar over, hvordan hans liv havde formet sig.

-	Jeg kører til Osted, meddelte hun og lagde et print af det klassebillede, som Louise havde sendt hende, på Terkel Høyers skrivebord. - Jeg har en aftale med Pia Bagger. Hun gik også i klasse med Susan og Trine.

Redaktionschefen så irriteret op, men nikkede, da han havde set på billedet. De andre aviser havde også bragt historien om skolepigen, der var blevet fundet i Ekkodalen. Og alle spekulerede i, om den unge pige havde været i live, da hun blev spærret inde i klippegrotten under træet, eller om hendes lig var blevet gemt af vejen derinde.

-	Pia var en af hendes tætte veninder. Hun delte værelse med Susan på lejrskolen og var en af de tre piger, der sidst så hende, fortsatte Camilla og viste ham billedet med de markerede ansigter. Hun undlod at indvie ham i, at hun lige måtte en tur omkring Pia Baggers forældre, før hun kunne lokalisere Pia. Camilla havde forsøgt at slå hende op, men der kom ikke noget frem på navnet, som overbeviste hende om, at der var tale om den rigtige Pia.

Terkel nikkede og spurgte, om hun kunne fylde en side.

Det svarede Camilla hurtigt ja til og sagde, at hun gav ham besked, når hun vidste, om der ville være stof til mere.
Hun mindedes, at Pia Baggers forældre boede et sted ude på den anden side af Osted ud mod Jonstrupgården, hvor hun i en meget kort overgang havde gået til ridning, men man skulle dreje af før. Hun kom igennem Kirkebjerg og så ud over markerne, men så kom skiltet til Mannerup, og hun genkaldte sig pludselig følelsen af at være på cykel på vej ud til Søren. Hun satte farten ned og blinkede af. Hun var femten, dengang de kom sammen, han havde gået i klasse med hendes storebror, det var først efter Lasses død, at de blev kærester. Men hun havde kendt ham længe, for han var tit hjemme hos dem på Hestehaven, inden de skulle til fest i weekenden. Da hun var fjorten, begyndte de at tage hende med. Men så skete ulykken. Søren havde været med til begravelsen, men der gik noget tid, inden de mødtes igen. Det var til en fest i hallen, hvor han endte med at følge hende hjem. Han spillede fodbold, og hun var begyndt at komme i klubben, men langsomt var det ebbet ud. Og det var ikke mange tanker, hun havde skænket ham siden.

Hun kom forbi et par gårde og nogle parcelhuse, og så lå det der. En lille smule tilbagetrukket lige efter svinget. Et rødstenshus med høj hæk ud mod vejen.

Hun kørte ind ad indkørslen, men stoppede op, da hun så de mange biler. Fire biler holdt og fyldte den lille gårdsplads. Et øjeblik sad hun og så hen mod fordøren; hvis der var fødselsdag eller en anden familiesammenkomst, ville det være lidt akavet at komme anstigende, tænkte hun. Men så tog hun sin taske fra forsædet og steg ud.

Hun undlod at se ind ad stuevinduerne, da hun gik hen mod bryggersdøren og beslutsomt trykkede klokken i bund. Der gik kun et øjeblik, før hun hørte nogen på den anden side. Hun trådte et skridt tilbage og var klar til at præsentere sig, da låsen blev drejet om og døren gik op.

Søren Bagger lignede faktisk sig selv. Eller måske så han sna-
rere ud, som hun havde forestillet sig, han ville. Håret var strøget tilbage og bølgede på samme måde, som hun huskede. Han var høj, slank og iklædt en forvasket T-shirt. Men blikket var alt andet end det glade, hun kendte. Øjnene var rødrandede, og ansigtet askegråt.

-	Camilla! udbrød han forbløffet.

-	Hej, sagde hun og kunne pludselig ikke finde på andet.

Et øjeblik stirrede de på hinanden uden at sige noget. Hun fortrød, at hun ikke havde ringet i forvejen. Alt i hans blik udtrykte sorg. Hun tænkte på hans forældre, de havde været på alder med hendes, men sygdom kunne have ramt en af dem.

-	Undskyld, at jeg kommer uanmeldt, fik hun endelig frem. - Jeg ville bede dine forældre om Pias adresse, jeg er kommet for at tale med hende om dengang, vi gik i skole. Om dengang Susan Dahlgaard forsvandt. Kan du huske det?

Søren Bagger nikkede.

-	Du har sikkert set, at det er hende, de har fundet. På Bornholm.

Hun kunne se, at det ikke interesserede ham.

-	Jeg kan også bare komme tilbage en anden dag. Men ved du, hvor Nina Juhler flyttede hen? Bor hun stadig i nærheden?

Han var trådt tilbage i bryggerset og slog inviterende ud med hånden, så hun kunne komme ind.

-	Pia er død, sagde han tonløst og blev stående med hånden akavet ud fra kroppen.

-	Død?

Hun så overrasket op på ham og skævede ind i stuen, hvor hun skimtede ryggen af en kraftig dame, som måtte være deres mor.

Søren gik hen og lukkede døren til stuen og pegede på det runde spisebord i køkkenet. Der var kaffe på kanden, og uden at spørge skænkede han hende en kop, inden han satte sig ned.
-	Præsten er lige kommet, forklarede han og nikkede over mod stuedøren.

Så gemte han ansigtet i hænderne og pressede håndfladerne mod øjenhulerne, som om han forsøgte at få tårerne til at blive derinde. Han rystede på hovedet og så på hende.

-	Jeg forstår det ikke, sagde han uldent. - Jeg begriber ikke, at hun er væk.

-	Hvad er der sket? spurgte Camilla og havde lyst til at trække ham ind til sig og trøste ham. Det bevægede hende, at ham, hun engang havde kendt, sad og krakelerede foran hende. - Var hun syg?

-	Hun har druknet sig. Ude i Dyndet. En af dem, der arbejder på Malerklemmen, fandt hende i morges.

Han sad ludende på stolen over for Camilla, hans arme lå tungt på bordet. Han så på hende med triste øjne, mens han blev ved med at ryste på hovedet.

-	Politiet kom herud klokken ti for at informere mine forældre, da havde de allerede hentet hende. De siger, at hun skal obduceres. Hun havde taget den kedeldragt på, hun bruger ude i stalden, og fyldt den op med mursten, og så var hun gået ud i vandet.

Camilla kendte godt Dyndet. Instinktivt vendte hun ansigtet væk, da hun pludselig huskede en aften, hvor hun og Søren sammen med en flok af de andre var kørt derud for at bade. Drengene havde været på knallerter, og hun havde siddet bagpå. Der havde også været et par af de andre piger med. De satte knallerterne på det flade stykke og løb ned ad den korte skrænt. I måneskæret smed de tøjet og sprang i. Den aften var hun og Søren blevet længere end de andre, og da vennerne var kørt, var de gået op på Asen. En lang trappe førte op på højderyggen, og der havde de ligget og set på stjerner. Det var hendes første gang.

Tænk, at hun havde glemt det. At hun havde glemt, at det var med ham.
-	Jeg kørte direkte ud til hendes hus, da mine forældre havde ringet, fortsatte han. - Hun har jo hundene, og vi vidste ikke, hvor længe hun havde været væk.

Camilla anede intet om nogen hunde eller om, hvordan Pia Baggers liv i øvrigt havde udformet sig. Hun drak lidt af sin kaffe uden at afbryde, mens han fortalte om sin søster.

-	Hun var flyttet til Viby. Det gjorde hun, ret kort tid efter hun blev færdig som dyrlæge.

Han tav og så op på Camilla.

-	Kan du huske, at hun var helt skør med dyr? Hun reddede frøer og duer med brækkede vinger. Hun havde sit eget lille dyrehospital, da vi boede hjemme.

Det kunne Camilla ikke huske, men hun nikkede entusiastisk for at få ham til at fortsætte. Men der kom ikke mere, han stirrede tavst ud ad vinduet, som om minderne fortsatte i hans hoved.

-	Fik din søster ingen børn? spurgte Camilla, og han rystede på hovedet, men blev så nærværende igen. - Hun havde bare dyrene. Ud over hundene var der en kat og så de to heste, men de var op-staldet hos naboen. Jeg har altid tænkt, at dyr interesserede hende mere end mennesker. Hun giftede sig heller aldrig.

Camilla lod blikket glide ned mod hans finger, hvor der sad en slidt ring, der lignede et langt ægteskab. Han fulgte hendes blik og fortrak munden i en slags smil.

-	Jeg giftede mig med Connie.

-	Min Connie? udbrød Camilla overrasket, og han nikkede.

“Min” var en overdrivelse. De havde gået i klasse sammen op

til niende og været veninder, men da Camilla flyttede til Roskilde med sin mor, havde de mistet forbindelsen, og hun havde ærlig talt ikke skænket hende en tanke siden.

-	Vi har tre børn. Vores ældste går i 1 .g.

-	Du må hilse hende mange gange. Hun var virkelig en sød pige.
-	Det er hun stadig, sagde han. - Og jeg tror, hun er på vej.

I et kort jag blev Camilla ramt af en malplaceret følelse af jalousi. Ikke at hun fortrød, at hun ikke selv havde holdt fast i Søren og var blevet boende på Midtsjælland. Men den varme i hans blik, når han talte om Connie, han havde været sammen med altid, den sved lidt.

-	Havde Pia skrevet et afskedsbrev eller noget? spurgte hun hurtigt og indstillede sig på, at hun ville afsted, inden Connie ankom.

-	Nej, ikke rigtig, svarede han.

-	Hvem var det, der kom? råbte en kvindestemme inde fra stuen, og Søren rejste sig og gik hen og åbnede døren.

-	Det er Camilla, Lasses lillesøster. Hun kendte også Pia.

Så enkelt kunne man bringes tilbage igen, tænkte Camilla. Hun var vennens lillesøster og havde også kendt deres datter, og så skulle der ikke mere til, før man var velkommen. Igen trak det i hende: at høre til. At være én blandt dem, man havde hørt til engang.

-1 kan da godt komme ind, sagde hans mor, men Søren sagde, at de lige fik en kop kaffe.

Og så blev døren lukket igen.

-	Du må undskylde, beklagede han. - Vi har så svært ved at forstå det. Det er helt uvirkeligt, at Pia kan finde på den slags.

-	Selvfølgelig, sagde Camilla. - Jeg skal heller ikke forstyrre mere, jeg er ked af, at jeg kom netop nu.

-	Nej, bliv bare lidt, sagde han, og hun tænkte, at det måske hjalp at tale med en, der også huskede hans søster.

-	Hvordan går det med dig? Hun kunne se, at han tog sig sammen for at være høflig. - Du må undskylde, at jeg har været så dårlig til at holde kontakten. Det er jo ellers blevet lettere med Facebook. Din bror var min bedste ven, og jeg ved ikke, om jeg egentlig helt er kommet mig over, at han døde.
Det havde end ikke strejfet Camillas tanker at lede efter Søren på Facebook.

-	Du flyttede jo også til Roskilde og begyndte på gymnasiet.

Hun nikkede og huskede, at han havde været i lære som smed,

da de kom sammen.

-	Kan du huske festerne på Borup Bodega? spurgte han og smilede pludselig.

Camilla nikkede og smilede tilbage. Twiggys Diskotek og masser af øl. Hun kunne let have være blevet hængende i det sammenhold, og det var ikke til at sige, hvordan hendes liv så havde formet sig.

-	Hvad gjorde du bagefter? spurgte han.

-	Jeg kom på Journalisthøjskolen. Og arbejdede på Roskilde Dagblad, indtil jeg flyttede til København. Nu arbejder jeg på Morgenavisens kriminalredaktion.

-	Jeg kan godt huske Susan fra dengang, Pia gik sammen med hende. De tog tit herhjem efter skole og sad inde på Pias værelse. Men de var jo alligevel en del yngre end mig, så jeg lærte hende ikke rigtig at kende. Pia var helt knust, da hun kom hjem fra den lejrskoletur, hvor Susan forsvandt. Jeg synes, det forandrede hende meget. Det satte sig i hende, hun blev anderledes, mere alvorlig. Glæden forsvandt ligesom. Det der spontane og eventyrlystne var der ikke mere af. Og hun holdt op med at se de andre piger. Hun isolerede sig og var kun interesseret i de dyr, hun forsøgte at redde. Mine forældre opfordrede hende mange gange til at opsøge sine gamle veninder, men hun trak sig mere og mere ind i sig selv. Det var godt for hende at komme i gang med sin uddannelse og flytte hjemmefra. Hun trængte til en ny start. De burde have fået noget krisehjælp igennem skolen dengang, sagde han.

-	Bevarede hun ikke kontakten med nogen af de andre? spurgte Camilla og begyndte at se et billede for sig af en ensom og lidt fortabt sjæl, der havde valgt at ende sine dage for egen hånd.
-	Nej, men hun fik en ny omgangskreds, og det var godt for hende. Hun blev igen mere udadvendt, og hun elskede at være sammen med vores børn. Det var synd, hun aldrig selv blev mor. Vores børn elskede deres faster.

Stemmen blev igen grødet, og han rømmede sig.

-	Og hun efterlod sig ikke et brev eller en form for forklaring? spurgte Camilla igen.

Han rystede på hovedet og rejste sig.

-	Ikke rigtig, jeg fandt det her på hendes spisebord, men jeg har selvfølgelig heller ikke ledt huset igennem endnu.

Han foldede et A4-ark ud, og inden han lagde det foran hende, havde Camilla allerede genkendt kopien af det gamle klassebillede.

“UNDSKYLD”, stod der på bagsiden med en lidt stejl håndskrift.
Louise sparkede løbeskoene af og stak hovedet ind under vandhanen i bryggerset. Hun var løbet ud forbi Søster Svenstrup og havde taget nogle af de mindre veje tilbage, og nu haglede sveden af hende. Det var alt for længe siden, hun havde løbet. Det havde været hendes hensigt at holde det ved lige på rejsen, men det var ikke rigtig blevet til noget. Nu havde hun presset sin krop til det yderste for at få hovedet til at slippe alle de tanker, der jog rundt og gjorde det umuligt for hende at koncentrere sig.

Louise havde sendt en hilsen til Jonas, gentaget, at det plyssede hår var pænt, for at være sikker på, at han ikke opfattede hendes besked fra i går som overfladisk og ligeglad. Hun havde også sendt en sms til Kim oppe i Holbæk, som passede deres hund, mens de var væk. Helt kort havde hun informeret ham om, at hun var kommet tilbage, men at det ville være en stor hjælp, hvis Dina kunne blive hos ham lidt endnu. Mere havde hun ikke orket at forklare, og det havde heller ikke været nødvendigt, for han havde hurtigt svaret tilbage, at det var helt fint, og så var der ikke blevet spurgt om mere. Eik havde hun ikke skrevet til, hun havde heller ikke hørt fra ham. Den vrede, hun i begyndelsen følte, over, at han tilsyneladende havde så let ved at acceptere deres brud for i stedet at hengive sig
til den relation, som var i gang med at vokse mellem ham og hans datter, var for længst blevet afløst af sorg. En sorg, der havde sat sig i hende, og som indimellem tog tilløb til at knuse hende, når hun ikke var hurtig nok til at skubbe den væk og minde sig selv om, at hun ikke en gang til ville bukke under for et svigt.

Hun tørrede ansigtet og gik ind i køkkenet på svedige fødder. Pulsen bankede, og en skarp jernsmag havde bredt sig i hendes mund. Hun sank forpustet og varm ned på en køkkenstol, efter-sveden løb stadig ned over panden og ryggen. Hun var kommet for sent afsted. Den var næsten tolv, da hun besluttede, at hun var nødt til at gøre noget for at genvinde kontrollen over sin krop, og på det tidspunkt havde formiddagssolen allerede fået så meget styrke, at hun havde spottet flere, der lå på solsenge i deres haver. Det sitrede i benene, da hun rejste sig og gik hen til vasken for at skænke sig et glas vand. Kroppen var flad, men roen havde indfundet sig i hendes hoved og i hjertet, og det var saligt.

Louise lukkede øjnene, og for første gang længe følte hun sig ikke trist. Det var en befrielse.

Hun drak et glas vand mere og tænkte, at hun ville ringe til Camilla og spørge, om hun havde fået fat i de andre, der var sat rød ring om på klassebilledet. Hun gik ind i soveværelset efter sin telefon.

Fem opkald var der fra hendes mor og en sms, hvor der kort stod “lagt besked”.

Først forstod Louise ingenting, men langsomt faldt morens stemme lidt til ro. Mikkel havde forsøgt igen. I nattens løb havde han hængt et lagen op ude på afdelingens badeværelse og havde prøvet at hænge sig.

Benene gav efter under Louise, så hun sank ned på gulvet. Hun afspillede beskeden igen og igen, mens hun mærkede, hvordan hjertet slog sprækker. Han var blevet fundet. Nattevagten havde fornem-
met, at noget var galt, da Mikkel ikke var på stuen og heller ikke ude på toilettet. De havde åbnet døren ind til baderummet, og der var han. Oppe på en badeskammel med lagnet rundt om halsen.

Hendes mors stemme var tynd og ulykkelig.

-	Han vil dø, Louise, gentog hun flere gange. - Han vil ikke være her længere.

Kort overvejede hun, om forældrene også var blevet kontaktet af politiet. Om de var klar over, hvad der kunne være på vej. Hun forestillede sig, at moren ville have sagt noget, hvis de vidste, at Mikkel risikerede at blive hovedmistænkt i en politisag.

Længe sad hun på gulvet og sundede sig, inden hun følte sig i stand til at ringe tilbage.

-	Hvordan har han det nu? begyndte hun.

-	Din bror er her til formiddag blevet tvangsindlagt. På røde papirer. Han gør skade på sig selv, og han har brug for hjælp.

-	Er han blevet indlagt på Set. Hans? spurgte hun og tænkte på det store psykiatriske hospital, der lå ude ved Boserupskoven. Hun kendte proceduren, sygehuset sikrede sig først, at der var en plads, inden de fik en jurist til at godkende tvangsindlæggelsen, og ringede til politiet, som stod for at køre patienten derud, og så gik de ikke, før han var bag en lukket dør.

-	Nej, det hedder Psykiatrisk Akutmodtagelse, sagde hendes mor. - Det ligger ved siden af, men ja, det er derude. Han er akut behandlingskrævende, siger de.

-	Jeg kommer, sagde hun hurtigt og kunne høre, at hendes mor talte med én.

-	Det tager lidt tid med indskrivningen, fortsatte hun så, - lige nu venter han på at komme til at tale med en læge.

-	Jeg kommer, gentog Louise og spurgte, hvornår børnene skulle hentes.

-	De er hjemme hos far, jeg kørte herop, så snart de ringede.
-	Er der noget, han mangler? Eller noget, børnene har brug for, så kan jeg tage det med op til dig?

-	Jeg tror, din bror har fået en depression, sagde hendes mor og overhørte spørgsmålene. - Jeg kan slet ikke kende ham, han har da aldrig haft den slags mørke tanker i sig.

Louise undlod at svare. Letheden fra løbeturen var væk, nu rasede der en vrede rundt i hendes krop, som næsten gjorde hende stakåndet. Hun var vred på Mikkel, men allermest på Trine.

- Du kan fandeme ikke være det bekendt. Ordene blev spyttet ud, mens hun bakkede ud fra carporten i brorens bil. Hun var godt klar over, at en del af den afmagt, hun følte, hang sammen med uroen, der voksede i hende, efter hun om aftenen havde gennemgået svigerindens ting. Der var ganske enkelt ikke noget, der tydede på, at Trine havde planlagt at forlade hendes bror og flytte fra huset. Alt var der. Hvis hun derimod var flygtet, fordi hun var blevet skræmt, passede det med, at hun ikke havde nået at få så meget mere med end lidt rent tøj. Hendes tanker kredsede om de scenarier, der kunne have fundet sted. Særligt det scenarie, hvor Trine ikke havde forladt huset frivilligt.

Louise kunne ikke holde tanken ud. Kunne ikke se for sig, hvad der kunne have drevet hendes bror helt derud. Det var slået klik, så meget var hun med på. Men så meget klik? Hun tog sig i det og tvang tankerne ud af det dårlige loop. Selvfølgelig havde hendes bror ikke gjort sin kæreste fortræd. Skyld skyllede ind over hende. Musklerne værkede, men lige nu havde hun kun lyst til at fortsætte sit vanvidsløb - presse sig selv, så hun kunne få sine tanker under kontrol. Hendes bror var ulykkelig, det var det eneste, hun burde forholde sig til.

Hun kørte helt op foran den gule bygning, der husede Psykia-
trisk Akutmodtagelse. Der holdt to biler på den lille indhegnede parkeringsplads, den ene var en politibil. Hurtigt gik hun op ad den korte stentrappe. Først skulle hun igennem en elektrisk skydedør. I en lille mellemgang skulle hun vente på, at glasdøren lukkede sig efter hende, inden den næste åbnede sig. Da hun var blevet sluset ind, fortsatte hun hurtigt hen til skranken og bad om at se sin bror. Hun forklarede den korthårede dame, der havde rejst sig for at tage imod hende, at hun var Mikkels søster.

-	Desværre, sagde damen med medfølelse i blikket. - Han kan ikke modtage besøg. Politiet er her og venter lige nu på overlægen, som skal vurdere, om der kan gives tilladelse til, at din bror bliver taget med på politistationen til en afhøring, eller om politiafhørin-gen skal foregå her på afdelingen.

Louise nikkede og kiggede ind gennem glasruden til den tomme gang bag modtagelsen. Der var også den mulighed, at overlægen slet ikke gav politiet lov til at tale med Mikkel. Sådan var det med tvangsindlæggelser, hensynet gik først og fremmest på patienten, og lige nu var det en trøst.

-	Jeg troede, min mor var her, sagde hun og så spørgende på damen bag glasset.

Hun nikkede.

-	Jeres mor sidder inde i patientdagligstuen og taler i telefon med jeres far.

Louise nikkede og faldt lidt ned. Mærkede til sin undren, at det egentlig mest var moren, hun var urolig for lige nu. Hun kunne levende forestille sig, hvordan hun var flået i stykker af bekymring over sønnens tilstand, og hun havde formodentlig været helt uforberedt, da politiet dukkede op for at tale med Mikkel.

-	Har du lyst til en kop kaffe? spurgte damen og pegede hen mod stolene, hvor Louise kunne sidde og vente.
Louise takkede og tog imod et krus. Hun havde lige sat sig, da døren fra slusen gled op, og en kvinde, hun havde set før, kom gående ind med en plastikpose i hånden.

Hun havde lagt sig ud. Temmelig meget endda, tænkte Louise som det første. Det ranke og fine var blevet sammensunket og plumpt. Men hun genkendte ansigtet og det lange, næsten hvide hår, der gik helt ned til lænden. Kvinden havde den samme slags løse haremsbukser på, som første gang de mødtes. Men der var noget sløvt over hendes bevægelser, som om hun var påvirket af beroligende medicin. Eller havde mistet gnisten.

Det var efterhånden nogle år siden, hun og Mona Ibsen havde haft noget med hinanden at gøre. Tre eller fire år, tænkte Louise og prøvede at regne tilbage. Det var, mens hun stadig var i Drabsafdelingen og arbejdede med en sag, hvor hun var sendt ud med Forhandlergruppen.

-	Hej, sagde Mona tøvende. Louise var så langt væk i sine tanker, at hun ikke havde lagt mærke til, at Mona havde fået øje på hende.

Der var noget nærmest pastelfarvet over Mona Ibsen. Noget sart og skrøbeligt, der stod i skærende kontrast til hendes makabre hobby. Mona samlede på insekter. Hun fandt dem ude i skoven, tørrede og pressede dem, inden hun med en nål føjede dem til sin samling. Hun havde hjulpet politiet et par gange på grund af sine særlige evner. Ikke at Louise troede særlig meget på det, når folk hævdede, at de var synske. Men dengang havde hun følt, at hun ikke havde noget at miste ved at lytte. De havde ledt efter en lille pige, der var blevet kidnappet. Og Mona havde ført dem på sporet. Sidenhen havde de skrevet sammen et par gange, men det var for længst ebbet ud.

-	Hej! sagde Louise og smilede til hende, mens hendes blik blev fanget af de korte, hvide ar, der dækkede begge hendes underarme. Under venstre albueled sad et lysende frisk snit. Louise trak hurtigt
blikket til sig, da Mona febrilsk trak ærmerne ned. Henne ved slusen åbnede døren sig igen, og Gerd kom ind og løftede overrasket brynene, da hun fik øje på Louise.

-	Arbejde? spurgte den pensionerede skolepsykolog og vendte blikket ind mod afdelingen.

Louise rystede på hovedet og fortalte, at hendes bror lige var blevet indlagt.

-	Jeg venter på, at jeg kan få lov at besøge ham, sagde hun.

Det føltes underligt at sætte ord på, at hendes bror var blevet

indlagt på en psykiatrisk afdeling. Igen blev det mere virkeligt, når det var sagt højt. Mona havde selv en lang historie med psykiatrien, og Gerd havde været hendes støtte siden skoletiden. Gerd var spinkel, men de senede arme virkede stærke, og hun havde en beroligende effekt på Mona. Det var hende, der havde fortalt Louise, at Mona reagerede voldsomt, når folk forsvandt. Og lige nu var sagen om Susan Dahlgaard blæst op overalt i nyhederne, så Louise kunne have sagt sig selv, at de ville mødes herude. Mona var blevet ramt igen og havde endnu en gang indlagt sig selv.

Det begyndte som fysiske rysteture, når Monas psyke blev overstimuleret, havde Gerd forklaret. Hun blev bange og utryg og var tilbøjelig til at gøre skade på sig selv for at slippe for angsten. De mange ar på Monas arme havde Louise ikke lagt mærke til før, og noget i Gerds blik fortalte hende, at det var gået ned ad bakke for Mona. Lige nu virkede hun dog rolig. Hun stirrede ned i gulvet foran sine fødder, men skævede med korte mellemrum hen mod Louise og lod sig føre med, da Gerd tog fat i hendes arm, ønskede Louises bror god bedring og begyndte at gå hen mod døren ind til afdelingen.

-	Gerd, kaldte Louise efter hende, da Mona var forsvundet ind på gangen. Den gråhårede kvinde vendte sig modvilligt i døren og tog et par skridt tilbage mod Louise.
-	Er hun indlagt på grund af pigen, de har fundet på Bornholm? spurgte hun, men skolepsykologen rystede på hovedet.

-	Hun har desværre haft det rigtig skidt i de seneste år, svarede hun så lavt, at hun var sikker på, at Mona ikke hørte hende. - Der er efterhånden ikke meget tilbage af min pige. Der er kortere mellem indlæggelserne, og nogle gange forsvinder hun ud i skoven for at lede efter insekter uden at give besked. Det lader til, at det er derude, hun bedst finder ro. I dag er det hendes fødselsdag, så vi har lige været nede i byen for at spise lagkage og drikke chokolade.

Louise havde selv haft en fornemmelse af, at Mona Ibsen led af en slags mental anoreksi, da de mødtes første gang. Som om hun var stået af et sted tilbage i teenageårene. Hendes stemme var lys som en piges, og blikket virkede uskyldigt.

-	Hvad med hendes forældre, hvor er de henne i alt det her?

Gerd rystede på hovedet.

-	De kan ikke rumme det. Det har de aldrig rigtig kunnet, og jeg bebrejder dem ikke, det er ikke alle, der har forståelse for sygdom i sindet. Tidligere sås de jævnligt, men det var, inden hendes tilstand blev mere permanent. Jeg tror stadig på, at vi kan hjælpe Mona med at få det bedre, det kommer bare til at tage længere tid denne gang. Og hun har ikke godt af den beroligende medicin, hun får. Du husker selv, hvor fin hun så ud, da du mødte hende sidst.

Stemmen var trist, og hun virkede modløs. Louise fik ondt af hende, forstod pludselig lidt af den afmagt, der lå i at være pårørende og se et menneske, man holdt af, gå i opløsning uden at være i stand til at forhindre det. Hun bad Gerd ønske Mona tillykke med fødselsdagen og gik hen for at sætte sig i venteområdet. Glasdøren havde lige lukket sig efter Gerd, da Mikkel kom til syne på den anden side af den. Han blev ført hen mod skranken af to uniformerede politibetjente. Den ene stoppede op ved glaslugen, mens
den anden ventede et stykke derfra med et hårdhændet greb om Mikkels overarm.

-	Mikkel, råbte Louise, og hendes bror så hurtigt op.

Han prøvede at gå hen mod hende, men betjenten holdt ham fast og rakte en bestemt hånd ud for at stoppe Louise i at nærme sig.

-	Hvad foregår der? udbrød hun, vred over den grove måde, de behandlede ham på. - Han er min bror, og jeg vil gerne vide, hvad der ligger til grund for, at I tager ham med.

Betjenten ved skranken vendte sig mod hende.

-	Din bror skal med på politistationen til afhøring, meddelte han.

-	Er han anholdt? spurgte hun.

-	For nuværende er der ikke rejst sigtelse, nøjedes betjenten med at svare, men Louise aflæste ønsket om en varetægtsfængsling i hans blik.

-	Trine Madsens pung ligger stadig i huset, fortalte hun. - Hvad har I foretaget jer for at iværksætte en eftersøgning?

-	Din bror har netop givet os tilladelse til at ransage hjemmet. Og til at tjekke tele- og bankoplysninger, svarede betjenten. - Lige nu afventer vi ransagningskendelsen.

-	Jeg har ikke gjort hende noget, hviskede Mikkel grædende og så indtrængende på hende, da de begyndte at føre ham hen mod slusen. Han var iført en hvid hospitalsskjorte over sine jeans, og det var tydeligt, at han ikke havde fået meget søvn de sidste døgn. Øjnene var glasagtige, og han virkede en smule desorienteret, men overlægen havde vurderet, at politiet kunne tage ham med, og midt i fortvivlelsen beroligede det Louise en smule, at broren var blevet fundet egnet til afhøring.

De var lige forsvundet ud i slusen mellem de to glasdøre, da hendes mor kom småløbende fra den modsatte ende af afdelingen.

-	Hvad sker der? råbte hun. - Hvor tager I ham hen?
Moren var bleg og havde sin keramikerkittel på med ler og farvepletter. Først da hun nåede ud til skranken, fik hun øje på Louise, som hurtigt gik hen og omfavnede hende, så de stod tæt sammen, mens politiet førte Mikkel ud.

-	Jeg forstår ikke, hvorfor det er nødvendigt at tage ham med, hviskede moren. - Hvorfor kan de ikke bare tale med ham her? Som de sagde, at de ville, da de kom.

-	Han kommer tilbage, sagde Louise.

-	Jeg vil have ham med hjem, fortsatte moren. - Jeg kan ikke holde ud at se ham sådan her.

-	Han har brug for hjælp, sagde Louise, og hendes mor nikkede tøvende.

-	Jeg ved det godt, men hvad nu, hvis de ikke passer ordentligt på ham? Hvad hvis han prøver igen?

Louises mor stod og stirrede fortabt hen mod udgangen.

-	De passer på ham, sagde Louise. - Jeg lover det.

Hun vidste, at med så høj selvmordsrisiko ville Mikkel til at begynde med være under permanent opsyn med en fast vagt. Så ville tilsynet slækkes til hvert femte minut, og langsomt ville tidsrummet løsnes. Og først når han begyndte at tage afstand til sine selvmordstanker, ville han blive udskrevet. - Vi er nødt til at stole på, at de ved, hvad de gør.

Hun førte sin mor hen mod siddeområdet.

-	Mikkel siger, at politiet tror, at han har slået Trine ihjel, fortsatte hendes mor. - Hvad er det for noget frygteligt noget at sige? Jeg tror, at han har vrangforestillinger. Tror du, han hører stemmer?

Louise tog sin mors hånd.

-	Politiet er i gang med at undersøge, om Mikkel har haft noget at gøre med, at Trine er væk, sagde hun, så roligt hun kunne.

-	Jamen, hvorfor i alverden skulle han dog have det? Han er jo fuldstændig sønderknust.
Louise holdt stadig om sin mors hænder, da de satte sig over for hinanden bagerst i det lille velkomstområde.

-	Mor, begyndte hun. - Der er ikke rigtig noget, der tyder på, at Trine har planlagt at forlade ham. Hun har ikke taget nogen af sine personlige papirer med sig, hverken dankort, kørekort, pas eller andet, man ville formode, hun ville have pakket, hvis hun ville flytte.

-	Hvad er det, du siger? Hendes mor trak hænderne til sig.

Louise så hende roligt ind i øjnene.

-	Jeg siger, at jeg ikke tror, at hun har forladt ham.

-Og?

-	Og hvis det er rigtigt, skal vi alle sammen indstille os på, at der kan være sket hende noget. Vi skal også forberede os på, at politiet kan ende med at rejse sigtelse mod Mikkel, hvis de finder noget som helst, der peger på, at han har været involveret i det, der er sket.

-Altså ... forsøgte hendes mor.

Louise tog over. Og nikkede.

-	Altså, hvis det viser sig, at han har gjort hende noget.

-	Hvad er det for noget vrøvl at sige, udbrød hun vredt. - Selvfølgelig har han ikke det. Hvordan kan du sidde og sige sådan noget. Hør dig selv! Det er din bror, du taler om. Vores Mikkel!

Hendes mor havde rykket sig helt tilbage i stolen og stirrede forfærdet på Louise.

-	Tror du virkelig det? spurgte hun med afsky. - Om din egen bror!

Louise forsøgte igen.

-	Nej, sagde hun. - Men jeg forsøger at forberede dig på, at politiet har en mistanke om, at det hænger sådan sammen. Og det overrasker mig ikke, at de planlægger at ransage deres hjem.

I virkeligheden undrede det hende, at de ikke allerede havde gjort det. De var uden tvivl også i gang med at afhøre alle i parrets omgangskreds.
-	Nu vil de vide alt om, hvordan han og Trine havde det sammen. Om de har haft en krise. Om de skændes. Om han eller hun har fundet en anden.

-	Det har Mikkel i hvert fald ikke, afbrød hendes mor stadig oprevet.

-	Politiet forhører sig oppe hos Volvo, de taler med hans kolleger. De tjekker i banken, om der er sket noget usædvanligt med deres økonomi.

-	Der er vel ikke sket andet, end at hun er forsvundet med alle de penge, de havde i køkkenet.

Nu blev Louise irriteret.

-	Mor, hør nu efter! Jeg forsøger at forberede dig på, hvad vi har i vente.

-	Hør lige dig selv! gentog hendes mor, og stemmen steg.

Louise lod hende skælde ud og ventede på, at det stilnede af.

-	Hvad med børnene? spurgte moren så, da de havde siddet lidt i tavshed og undgået at se på hinanden.

-	Børnene er nødt til at flytte hjem igen og fortsætte det liv, de kender.

Pludselig kunne Louise heller ikke overskue det, hun frygtede ville komme til at ske. Historien ville lande på forsiden af alle landets aviser. Kirstine og Malte ville ikke have en chance for at skærme sig. Alle ville vide, at det var deres forældre. De ville blive udstillet og talt om. Peget fingre ad, hvisket ad.

-	Måske er det bedre, at de bliver hos jer, sagde hun så, da hun havde tænkt det hele igennem. -1 hvert fald lidt endnu.

-	Men han har jo ikke gjort hende noget, blev hendes mor ved.

Louise rystede på hovedet.

-	Det har han ikke, og det må vi forsøge at finde beviser for, hvis de beslutter at rejse sigtelse imod ham. Men vi ved jo ikke, hvad
hans svigermor har fortalt politiet. De må have noget på ham, som vi ikke kender til. Noget, der begrunder deres mistanke.

Hendes mor lænede sig frem og lagde sin pande mod Louises skulder.

Sådan sad hun længe, mens hun græd dæmpet.

Louise lagde en hånd om hendes ryg. Hun ville så gerne sige en masse beroligende, men vidste samtidig efter alle sine år i politiet, præcis hvad der ville komme til at ske, og det ville ikke berolige moren. Alt omkring Mikkel Rick ville blive endevendt ned i mindste detalje. Alt ville blive vendt på vrangen, og alle sten ville blive løftet, indtil de havde fundet frem til, hvor Trine Madsen var blevet af.

Det var ikke let at sidde på den her side. Det havde hun absolut ingen erfaring med, og det eneste, der lige nu stod meget klart for hende, var, at hun egnede sig bedre til at befinde sig på den anden side. Politiets side.
Det havde været Camillas hensigt at køre ud til Nina Juhler efter besøget hos Pias forældre, men da hun sad i bilen ude foran hendes hus i Birkede, kunne hun alligevel ikke. Hun holdt i grøftekanten ti meter længere nede ad den smalle vej og kiggede over på den hvidpudsede villa. Der hang vasketøj i haven, og en terrassedør stod åben. Hun følte sig sendt til tælling, ramt af følelsen af engang at have hørt til. Meget af hende hørte stadig til her. Var formet af den opvækst, hun havde haft herude, de ungdomskammerater, hun havde haft. Det gik op for hende, at hun i mange år havde pakket sin brors død godt og grundigt af vejen. Sorgen havde fyldt så meget, den havde sønderknust hende i en lang periode, men i sit voksne liv var det ikke meget, hun havde tænkt på ham. Han var blevet reduceret til det indrammede fotografi, hendes mor havde stående hjemme på kommoden i Skanderborg. Camilla havde ikke selv et billede stående, faktisk vidste hun ikke engang, om Markus var klar over, hvordan hans morbror havde set ud. Hun havde selvfølgelig fortalt ham om Lasse. De lignede hinanden, det havde hun flere gange tænkt og havde lige så hurtigt skubbet tanken væk igen, så hendes søn ikke følte, at han skulle udfylde en plads efter et menneske, han ikke engang havde kendt.
Mødet med Søren havde også fået hende til at tænke på sin far. Og på skilsmissen et par år efter Lasses død.

En dag havde brugtvognsforhandleren i Osted bare taget skiltet ned. Bilerne var blevet hentet på en autotransporter, og så var butikken lukket. Han havde været en irriterende pralrøv, men de store og sjove armbevægelser, det larmende og trygge forsvandt, da han forlod dem. Hun mindedes dog ikke forældrenes brud som noget traumatisk. Trist, men uproblematisk. Hun havde siden tænkt, at det måtte være, fordi der ikke var flere følelser tilbage efter Lasses død. Der var ikke noget, der kunne gøre mere ondt. Ikke noget savn, der ville føles større, så skilsmissen havde mest været en ændring af de vante rammer. Hun havde affundet sig med det og havde endda helt praktisk tænkt, at der måske ville vanke flere lommepenge. Det var på det tidspunkt, hun kom sammen med Søren. Festerne og ungdomslivet fyldte meget mere end konsekvenserne af forældrenes uddøde kærlighed.

Hun havde altid været mest knyttet til sin mor, så hun var aldrig i tvivl om, hvor hun skulle bo, og Camilla nægtede at tage ned til Køge og besøge sin far og hans nye kæreste, så det var ret begrænset, hvor meget de sås i årene, der fulgte. Hun havde forsøgt at puste liv i forbindelsen igen, da Markus blev født. Men da havde hendes far haft så meget andet at se til, at det ikke rigtig var lykkedes, og det havde såret hende. Siden, da han flyttede til Præstø og overtog sine forældres ejendom, var forbindelsen stort set gledet ud, hvilket i mange år ikke havde generet hende det store. Men nu savnede hun ham. Savnede at have en familie.

Hun følte sig alene, og derovre boede Nina Juhler midt i et liv, der let kunne have været Camillas. Hun sendte sin far en besked og foreslog, at hun tog kager med, hvis han gav kaffe.
Landejendommen lå med udsigt til Præstø Fjord, og bag den strakte markerne sig. Han havde stadig et par biler stående ud mod vejen foran laden, men det var ikke meget, han gjorde sig i bilhandler længere. Farens kæreste var blevet i Køge, da han flyttede, og Camilla havde flere gange tænkt, at han måske gik og blev lidt ensom.

Hendes far kørte i en udtjent direktørbil, en bred BMW med hængende bagparti, som holdt midt på gårdspladsen. Hun parkerede ved siden af den og så sin far komme ud ad hoveddøren i sine hjemmesko og slå armene ud til en omfavnelse. Hun slukkede bilen og tog kagerne på forsædet.

-	Det var en overraskelse! rungede han glad, da hun lod sig forsvinde ind i hans favn med ansigtet væk fra cigaren, han holdt i venstre hånd. Han førte hende galant ind gennem det lille udhæng, der var foran hoveddøren. Hun havde ikke været dernede, siden hendes farmor døde, men huset lignede sig selv, der hang stadig florlette blondegardiner for vinduerne, og gangen var mørk og overfyldt.

-	Kom, sagde hendes far. - Lad os gå ud i køkkenet og se, hvad du har med i æsken.

Da hun var ung, afskyede hun hans cigarer og skammede sig, når hun fik venner på besøg, over, at han sad ude i havestuen i en sky af røg og talte ind gennem den åbne dør. Når han altså var hjemme, for det meste af tiden holdt han til ude ved Hovedvejen, hvor der blev handlet, byttet og vurderet. Biler blev skiftet ud, og indimellem tog han en lastbil eller en campingvogn ind. De store drenge kunne godt lide at komme der, og han kunne godt lide selskab. Indimellem fik Lasses venner lov til at skrælle nogle af de gamle biler for reservedele. Hendes far havde et værksted bag butikken, hvor de gik og skruede på biler. Og det havde været meget populært blandt Camillas veninder at få lov at komme med derned.

Hun havde netop stillet æsken med gåsebryst fra sig, da hendes mobil ringede og et billede af Markus lyste skærmen op.
-	Halløj, sagde hun, glad over, at sønnen ringede af egen fri vilje. Det var efterhånden mest hende, der ringede til ham. - Jeg er lige kommet ned til morfar. Ja, jeg hilser ham fra dig og minder ham om, at du fylder atten næste år.

Hun grinede og lavede øjne. Hendes far havde lovet Markus et kørekort. Et betingelsesløst et, havde han endda sagt, for Camilla var tidligere kommet til at beklage sig over, at hendes søn var begyndt at ryge. Og det havde ikke hjulpet en tøddel, at hun havde skældt og smældt og forsøgt at tale ham til fornuft. Hendes far havde helt roligt sagt, at det skulle drengen nok få lagt fra sig igen, når han mødte en pige, der blev træt af at kysse et askebæger. Hun huskede det, som om det blev sagt i en sky fra hans egen cigar, men han havde fået ret. Da Markus blev kæreste med Julia, var smøgerne blevet kvittet. Så noget godt var der da kommet ud af det, havde hun tænkt, selvom det var uretfærdigt.

-	Jeg kommer hjem og spiser i aften, meddelte Markus kort. Ikke noget med at spørge, hvornår hun kom tilbage fra morfar, eller om det overhovedet passede. Hun sad lidt med mobilen i hånden, da de havde afsluttet samtalen.

-	Problemer? spurgte hendes far, og Camilla trak på skuldrene.

-	Det ligner ham i hvert fald ikke at melde sin ankomst på den her måde, svarede hun og lagde telefonen ned i tasken.

-	Kærestesorger? foreslog han og stillede kaffekanden ind i stuen sammen med to kagetallerkener.

-	Måske, nikkede hun. Hvis de havde slået op, ville det med sommerferien ikke skabe problemer, tænkte hun lavpraktisk og flovede sig lidt over, at det passede hende fint, hvis Julia ikke skulle med til Hawaii.

Hun fortalte sin far om ferien og luffede sin irritation over, at hendes søn tilsyneladende ikke kunne foretage sig noget, uden at kæresten var med.
-	Du var altså ikke meget bedre, brummede hendes far godmodigt, og Camilla så overrasket på ham. Hun havde åbnet et par vinduer i stuen for at få lidt af cigarrøgen ud.

-	Hvad mener du?

-	Ham den lange, du altid havde på slæb. Da vi skulle ud til Kirsten og Eriks sølvbryllup, nægtede du at tage med, hvis han ikke også fik en invitation. Og da vi fik lov at låne sommerhuset oppe i Rørvig.

Han remsede flere ting op, som hun fuldstændig havde glemt.

-	Et sølvbryllup ville da også være røvsygt, hvis der ikke var nogen på min egen alder, gav hun igen og huskede aftenen i forsamlingshuset. Sangskjulere og tre retter. Men de havde danset sammen med de gamle, da ham på orglet begyndte at spille. Og det med Rørvig var også rigtigt, men det var kun, fordi de skulle på “Den Runde”, diskoteket, hvor flere af vennerne kom om sommeren, når de mødtes i forældrenes sommerhuse.

-	Sådan er det at være ung, sagde hendes far. - Man vil helst være sammen med sine jævnaldrende.

Camilla smilede til ham og skrabede den sidste flødeskum af tallerkenen. Hun lovede, at hun snart ville komme ned og besøge ham sammen med Markus.

-	Du kan da også tage med ind til byen, foreslog hun spontant. - Så kan du blive et par dage og bo hos mig. Det ville være hyggeligt.

Hendes far skyndte sig at ryste på hovedet.

-	Der kommer en fyr og ser på den store Mazda, og de vil også blive kede af det, hvis jeg svigter mine bridgeforpligtelser på torsdag.

Han var nok alligevel ikke så ensom, som hun frygtede, tænkte hun, da faren fulgte hende ud og stak hende femhundrede kroner til Markus. Til is, som han sagde, inden han takkede for besøget, der var endt som en lynvisit. Men hun var alligevel glad for, at hun var kørt derned.
Camilla havde købt mad fra Sticks’n’Sushi på vej hjem og havde lige stillet poserne på køkkenbordet, da Terkel Høyer ringede.

-	Politiet i Roskilde har afhørt en mand i forbindelse med den efterlyste Trine Madsen. Og det er først nu, det går op for mig, at hun er den kvinde, du tog ned for at tale med.

Camilla kunne høre, at han var sur, og skulle til at forsvare sig. Hun ville forklare, at Trine før havde forladt sin familie. Men hun fik slet ikke mulighed for at komme til orde.

-	Nu ringer du ned og finder ud af, hvem der leder efterforskningen, og så undersøger du, hvad der foregår, sagde han. - Vi bragte en kort efterlysning i avisen, da hun blev meldt savnet, men vi har ikke fulgt op på den. Send artiklen ind, så snart du har talt med dem, så vi kan få den op på netavisen.

Hun stod lidt og stirrede tankefuldt frem for sig, da han havde lagt på. Men så gik hun ind på kontoret og satte optageren i gang, inden hun ringede til Midt- og Vestsjællands Politi og bad om at blive stillet igennem til politiinspektør Nymand i Roskilde. Samtidig slog hun op på deres hjemmeside og læste den efterlysning, der var lagt op.

“Politiet efterlyser den 38-årige Trine Madsen, der forsvandt fra sit hjem på Hovedvejen i Osted den 19. juni i tidsrummet mellem
klokken 16 og 18. Det er sidste gang, kvinden med sikkerhed er set i live. Trine Madsen er 169 cm høj og almindelig af bygning. Formodentlig iført hvid T-shirt med blåt tryk over venstre bryst og mørkeblå, løse bukser. Har du oplysninger i sagen, kontakt venligst politiet på telefon 114.”

Roskilde Dagblad havde i en kort notits skrevet:

“Politiet frygter, at der kan ligge en forbrydelse bag Trine Madsens forsvinden. De søger nu vidner, der har set hende i den periode, hvor hun har været forsvundet.”

-	Ja, lød Nymands stemme brysk, da telefonen endelig blev taget.

Camilla præsenterede sig hurtigt og forklarede, at hun ringede angående det fremskridt, der var sket i sagen om den forsvundne Trine Madsen.

-	Fremskridt? gentog han køligt.

-1 har haft en mand til afhøring i sagen. Har I rejst sigtelse? Er han varetægtsfængslet?

Et øjeblik var politiinspektøren tavs, så rømmede han sig og sagde, at han selvfølgelig burde have ventet hendes opringning.

-	Normalt ville jeg sende dig videre til vores kommunikationsmedarbejder, sagde han og lød knap så brysk, som da han tog telefonen, hvilket forvirrede Camilla en smule. - Fyr løs, fortsatte han.

Camilla lagde ud med at spørge, hvad han overordnet kunne fortælle om sagen.

-	Siden vi modtog anmeldelsen, har vi efterforsket efterlysningen, som blev indgivet, fire dage efter Trine Madsen forsvandt fra hjemmet i Osted. Det var Trines mor, der meldte sin datter savnet.

Den efterforskning er nu mundet ud i, at vi tidligere i dag på en begrundet mistanke hentede en mand ind til afhøring. Ligeledes blev mistænktes hjem ransaget, og vi arbejder lige nu videre på mistænktes tele- og bankoplysninger, fortalte han. - Desuden har
vi indhentet effekter fra den savnede kvinde, som også undersøges i sagen.

Mobiltelefon og dankort, tænkte Camilla.

-	Hvad peger på, at der er sket en forbrydelse? spurgte hun og bemærkede selv, hvordan hendes stemme lød anspændt.

-	Der er forskellige elementer i den efterforskning, vi har foretaget, som peger i den retning, uden at jeg kan komme nærmere ind på detaljerne på nuværende tidspunkt.

-	Efterforsker I sagen som drab? spurgte hun.

-	Ja. Svaret kom uden tøven. - Der er sat en drabsefterforskning i gang.

Hvilket bare betød, at politiet satte flere ressourcer ind og på den måde udvidede efterforskningen, mindede Camilla sig selv om.

-	Ved I noget om, hvor det formodede lig af kvinden befinder sig? spurgte hun med nøje udvalgte ord.

-	Nej, det har vi ingen indikationer om. Det, vi kan konstatere på nuværende tidspunkt; er, at hun foreløbig ikke er fundet.

-	Har den mistænkte mand en relation til Trine? fortsatte hun og fornemmede med det samme en foruroligende tavshed i den anden ende.

-	Jeg troede, det var derfor, du ringede direkte til mig, sagde han så. - Jeg gik ud fra, at det var, fordi du havde hørt fra Rick.

Der var stille lidt. Camillas hjerne snurrede i højeste omdrejninger, og pludselig forstod hun, hvorfor Nymand ikke havde stillet hende videre til en kommunikationsmedarbejder med det samme.

-1 mistænker Mikkel, konkluderede hun køligt. - Så håber jeg, at dine efterforskere i forbindelse med de vidneafhøringer, jeg formoder, de har foretaget, er blevet gjort bekendt med, at Trine Madsen tidligere er gået fra sin mand, og at hun også sidste gang
efterlod ham med ansvaret for deres to små børn og lod ham stå alene tilbage med ansvaret for alle deres fællesudgifter. Jeg håber, at dine folk har gjort sig den ulejlighed at dykke ned i, hvordan det påvirkede familien dengang, og har undersøgt, hvor stor en indsats Mikkel lagde for dagen for at holde sammen på sin familie.

Hun tav et øjeblik, mens hun prøvede at få sin vrede under kontrol.

-1 tager fejl, sagde hun så med dirrende stemme.

-	Det er altid svært at acceptere, når den slags sager involverer folk, man kender, sagde politiinspektøren med en medfølelse, Camilla havde svært ved at snuppe. - Jeg har lige haft samme snak med Louise Rick. Hendes bror har forsøgt at tage sit eget liv to gange inden for to døgn. Det synes jeg siger en del om vores begrundede mistanke.

-	Fandt I noget under ransagningen? Camilla havde genvundet fatningen. - Hvad har I af beviser imod ham?

-	Jeg har ikke flere kommentarer på nuværende tidspunkt, svarede han, samtidig med at Camilla hørte en nøgle blive sat i døren ude i entreen. - Jeg vil bede jer om at efterlyse vidner, der kan have set Trine Madsen i...

-	Har I noget på Mikkel? afbrød hun ham. - Har I noget konkret, der forbinder ham med hendes forsvinden.

Det svarede Nymand ikke på, og de lagde på. Camilla følte sig ør i hovedet, da hun rejste sig fra skrivebordet og gik ud for at give Markus et knus.

Et øjeblik stod hun og granskede sin søn, som sad med pjusket hår på bænken i gangen og tog sine sko af. Hun mindedes ikke, at han tidligere havde inviteret sig selv til middag på den måde. Han plejede bare at give besked, hvis han spiste med, men det her virkede mere planlagt, og det fik hende til at tænke, at der måske var noget
om efterskolen og den afsluttende eksamen, han følte, at de burde tale om, inden han viste hende sine karakterer.

Da de havde krammet, gik hun hen og åbnede den store fløjdør ud til tagterrassen og sagde, at hun lige var nødt til at aflevere noget til avisen, inden de kunne spise. Det ville hurtigt være klaret, tænkte hun. Et par linjer om, at der stadig ikke var spor efter den efterlyste kvinde fra Osted. Mere fik Nymand ikke ud af hende.

Der var ikke rigtig noget at aflæse i sønnens blik. Han virkede lidt anspændt, men ikke skamfuld, og det beroligede hende.

Det tog alligevel lidt tid at få ordene sat rigtigt sammen, da hun satte sig for at skrive. Hun ville ikke være den, der kom til at hænge Mikkel ud, men Terkel ville ikke godtage, hvis hun ikke skrev, at politiet havde afhørt en mistænkt i sagen. Hun havde flere gange forsøgt at få fat i Louise, men enten var mobilen optaget, eller også gik den direkte på svarer. Hun sendte omsider artiklen afsted sammen med en sms til Terkel og rejste sig for at gå ud til Markus.

Han sad i en af solstolene og kiggede ud over Frederiksbergs tage med en cola i hånden. Hun gik hen og strøg ham blidt over håret.

-	Nyder du at have fået sommerferie, eller savner du efterskolen? småsludrede hun og forsøgte at lyde normal.

-	Det er okay, sagde han og fortalte, at der var en weekendtur hos Tue oppe i Humlebæk. - Så det er jo ikke, fordi vi ikke ses mere, sagde han, men lød ikke rigtig, som om det interesserede ham.

-	Skal vi spise? spurgte Camilla, selvom hun vidste, at hun ikke ville være i stand til at klemme så meget som en edamamebønne ned.

Han fulgte efter hende ud i køkkenet og så på, mens hun fandt tallerkener frem og tog glas ud fra skabet. Der var noget i hans blik, der fik hende til at stoppe op og se afventende på ham, og han skyndte sig at spørge, om der var noget, han kunne hjælpe med.

-	Se i min taske, sagde hun. - Der ligger noget til dig fra morfar.

Det var ikke, fordi hendes søn manglede lommepenge. Hun
syntes, at Frederik havde været lige vel generøs, sidst de fastsatte beløbet, men da Markus fiskede sedlen op fra taskens forrum, blev han alligevel glad.

-	Jeg spurgte, om han ikke ville med ind til byen, men det kunne han ikke, småsludrede hun videre og fandt de sidste ting frem, inden hun tog et par sodavand ud afkøleskabet, som hun satte hen til det andet på bakken.

-	Jeg skal være far, sagde Markus med klar røst, netop som hun havde taget fat om hankene for at bære det hele udenfor.

Med et smæld ramte bakken køkkenbordet, så den ene sodavand væltede.

-	Far! gentog hun højt. - Flvad mener du? Du skal da ikke være far. Du er jo selv et barn.

-	Jeg vidste det, mumlede han.

Flun stirrede målløs på sin søn.

-	For fanden, Markus! Du har lige fået penge til is.

-	Julia er gravid, sagde han. - Flun var oppe hos lægen i formiddags.

Man måtte give ham, at han var hurtig til at informere hende.

Camilla vendte sig væk fra ham og talte til ti, mens hun stirrede stift ud ad køkkenvinduet. Så vendte hun sig og foreslog, så roligt hun kunne, at de gik ind i stuen.

-	Hun må få det fjernet, fastslog hun, da de havde sat sig i sofaerne over for hinanden.

Han rystede på hovedet ad hende.

-	Det er utroligt med dig, sagde han med blanke øjne. - Du har ikke på noget tidspunkt budt Julia velkommen i familien eller forsøgt at få hende til at føle, at hun hører til. Du har aldrig interesseret dig for hende eller vist, at du godt kan lide hende.

-	Det passer da ikke, indvendte Camilla, men kunne selv høre, at udsagnet manglede overbevisning.
-	Det har lige fra starten virket, som om du har forsøgt at skubbe hende væk, blev han ved. - Er du klar over, hvor ked af det hun bliver? Og det er da også virkelig ubehageligt for mig, at du opfører dig sådan.

-	Så stopper du, snerrede Camilla vredt. - Jeg har da ikke bestilt andet end at tilbyde, at I kan være her, men det virker, som om hun ikke bryder sig om tanken. Som om hun foretrækker, at I er ude hos hendes forældre i stedet.

-	Du virker, som om du ikke bryder dig om hende! råbte Markus tilbage. Nu løb tårerne ned ad hans kinder. - Hun er min kæreste. Jeg har da aldrig haft noget imod Frederik, og har du nogensinde interesseret dig for, hvad jeg synes om ham? Jeg var sød over for ham, fordi jeg kunne mærke, at du godt kunne lide ham. Jeg prøvede da på at få ham til at føle sig velkommen i vores familie.

-	Hvornår helvede er du pludselig gået hen og blevet den voksne her? eksploderede hun.

-	Det har jeg sgu da været længe, svarede Markus rapt og strøg irriteret et par tårer væk med håndryggen på en måde, han havde gjort, siden han var en lille dreng.

Det trak i hende for at omfavne ham, men hun var så rystet og chokeret, at hun dirrede. Hun forsøgte at falde til ro, men vreden havde godt fat. En helt ukontrollerbar vrede mod Julia over det, hun var i gang med at trække ned over Markus. Hun prøvede at beherske sig, men var ikke i stand til det.

-	Nu er det jo heller ikke særlig svært at forstå, hvorfor du godt kan lide Frederik, hvæsede hun vildt. - Jeg hører, at du lige har fået lov at låne båden i weekenden.

Markus kiggede frygtindgydende koldt på hende og rejste sig fra sofaen. Sådan stod han lidt.

-	Undskyld, hviskede Camilla, - undskyld, jeg gik for vidt. Vil du ikke godt sætte dig igen? Markus tøvede, men besluttede sig så
for at sætte sig. Hans blik var stadig koldt og voksent på en måde, Camilla ikke brød sig om. - Og du har misforstået det, hvis du tror, at jeg ikke bryder mig om Julia, fortsatte Camilla, opsat på at få ham til at forstå. - Jeg kan godt lide hende. Men I er sytten år. I var seksten, da I begyndte at komme sammen. I er under atten, og I må forstå, at det vil ødelægge jeres liv.

-	Du tager fejl, sagde han lavt.

-	Du ved ikke engang, om hun er den rigtige. Jeg havde også en kæreste, jeg var meget glad for, da jeg var på din alder. Jeg har faktisk lige mødt ham igen. Han giftede sig med en anden fra min klasse. Det er jo det, der sker, der kommer andre. Julia er den første, du har haft et rigtigt forhold til.

-	Jeg elsker hende.

-	Det går ikke, Markus, du kommer til at fortryde det.

-	Hvad har du tænkt dig at gøre?

-	Tale dig til fornuft, svarede hun. - Frederik og jeg taler om at få en efternøler. Kan du ikke se, hvor mærkeligt det vil være? Skal de to så følges ad i vuggestue?

Han var over hende, inden hun havde talt ud.

-	Så det handler altså om dig? Igen! Om hvad du gerne vil, brølede han desperat. - Det her handler om mig og Julia og vores liv. Vi vil have vores barn, og du behøver ikke at have noget som helst med det at gøre. Eller med mig, for den sags skyld. Jeg kan godt klare mig selv uden dig og Frederik.

Han kylede femhundredekronesedlen ned på gulvet, så vendte han sig og skred med lange skridt ud af stuen. Hoveddøren smækkede hårdt efter ham, og hun hørte ham buldre ned ad trappen.

Camilla sad længe lamslået og prøvede at fordøje, hvad der var sket. Først da den kølige vind fra den åbne terrassedør fik hende til at fryse, rejste hun sig og gik ud efter sushiposerne, som hun smed i skraldespanden.
Angsten buldrede i hende fra det øjeblik, hun forsøgte at kæmpe sig op fra søvnen. En voldsom stank af tis og lort overvældede hende, og der gik et øjeblik, før hun forstod, at lugten kom fra hende selv. Hun mærkede den fugtige kulde mod sin ryg og mærkede hjertet hamre i sit bryst. Kroppen føltes anspændt, som om den allerede var sat i alarmberedskab, længe inden hun var vågen nok til at blive klar over, hvor bange hun var.

Hun missede mat med øjnene og prøvede at fokusere på en genstand, der lå foran hende. Længe betragtede hun den røde drikkedunk på jorden og vidste, at den ikke havde ligget der før. Så hævede hun langsomt blikket og lod det hænge et øjeblik ved en bred kampesten over sit hoved, inden hun lod det glide videre til den næste. Og den næste igen, indtil det nåede en åbning, hvor en smule lys slap ind.

En vej ud, tænkte hun sløvt og prøvede desperat at række en hånd frem mod lyset, men hendes krop var stadig paralyseret.

Munden var tør, og tungen føltes ru, måske havde hun drukket, hun havde ingen erindring om det. Hun ville skrige, men der kom ikke mere end et stumt kald, en bevægelse om munden og en trækning i hendes hals. Nogen havde været der, nogen vidste, hvor hun var.
- Har I sigtet ham? forlangte Louise at få at vide, da hun stod på Nymands kontor.

-	Nej, svarede politiinspektøren.

-	Hvad understøtter en begrundet mistanke? Louise var taget op på politistationen og håbede, at Nymand stadig var på sit kontor, selvom de fleste var gået hjem. Først havde hun ventet på den psykiatriske akutmodtagelse, indtil Mikkel kom tilbage, men hun havde kun lige fået lov at give ham et knus, inden han blev ført ned bag ‘skærmen’, som den lukkede afdeling med ekstra bemanding og opsyn blev kaldt.

-	Hvad har I på ham? Fandt I noget under ransagningen?

Nymand nikkede.

-	Vi fandt hendes telefon, svarede han. - Den var løbet tør for strøm og lå i en jakkelomme.

Hun gik ud fra, at de ikke allerede havde nået at tømme mobilen eller tappe Mikkels computer for teknisk data og indhold. Alligevel fiskede hun efter, om de havde sporet noget. Og det beroligede hende, at han ikke begyndte at remse ting op, for selvom han ikke sagde det direkte, kunne hun ud fra hans tavshed konkludere, at de endnu ikke havde fundet noget. I hvert fald ikke noget, der var stærkt nok til at rejse en sigtelse imod hendes bror.
-	Og weekendtasken, fortsatte han så. - Den stod ved siden af skrivebordet i fodklinikken og var pakket med tøj, der skulle til genbrug. Der lå en folder fra Røde Kors-butikken om en indsamling.

-	Jeg formoder, at I har talt med min brors kolleger hos Volvo, sagde Louise i stedet for at give udtryk for sin irritation over, at Mikkel ikke selv havde opdaget tasken. - Er der nogen, der har bekræftet over for jer, at han forlod sit arbejde i løbet af den 19. juni? Har I vidner, der har set ham i Osted i løbet af den dag?

-	Jeg forstår dig godt, forsøgte Nymand. - Men jeg ved, at du er professionel nok til at vide, at vi er nødt til at undersøge Trine Madsens nærmeste først. Og vi kan ikke udelukke din bror, før vi har været hele vejen rundt omkring alibi, teleoplysninger og vidner. Han har forsøgt at tage sit liv - ikke bare én, men to gange, selvom han har ansvaret for to små børn.

-	Han har det ad helvede til, sagde hun bistert. - Han er fuldstændig nedbrudt. Lige nu vil I formentlig kunne få ham til at sige hvad som helst.

-	Vi forsøger ikke at få ham til at sige noget, indskød Nymand opgivende. - Vi prøver bare at danne os et overblik over, hvad der skete, da hans kone forsvandt.

-	Kæreste, rettede Louise det til.

-	Kæreste, korrigerede politiinspektøren.

-	Han fortæller os ikke noget, fortsatte han. - Det ville jo hjælpe, hvis han i det mindste forsøgte at forsvare sig, men han hævder, at han ikke har bemærket noget usædvanligt, i tiden op til hun forsvandt.

-	Der var ikke noget usædvanligt, sagde Louise og fortalte, at Mikkel og Trine havde været til middag hos hendes forældre kort forinden. - Han tænker formodentlig ikke engang på at forsvare sig. Min bror er knust, han har brug for hjælp. Trine er et sted derude, og I er nødt til at finde hende.
-	Det er jo sådan set også det, vi er i gang med, indvendte Nymand tørt.

-Vel er det ej! snerrede Louise. -1 opfører jer som en flok dovne hunde. Hvorfor er der gået så mange dage, før I får fat i hendes mobiltelefon? Hvis I havde interesseret jer mere for sagen fra begyndelsen, ville det have været jeres førsteprioritet at finde hendes telefon.

Hun havde været sikker på, at Trine havde haft telefonen på sig, da hun forsvandt, og at politiet allerede havde tjekket hendes nummer og masteoplysninger og for længst havde inddraget den viden i efterforskningen for at spore hendes bevægelser.

Nymand trak luft ind for at sige noget, men hun fortsatte:

-	Det er først nu, hvor Mikkel er knækket, at I for alvor begynder at interessere jer for det. I har ikke rørt en finger i den her sag, før min bror forsøgte at tage sit eget liv for anden gang. I opfatter selvmordsforsøget som et tegn på, at han føler skyld. Men nu skal jeg sige dig noget.

Hun havde lænet sig tungt ind over hans skrivebord.

-	Hvis I havde passet jeres arbejde eller sendt sagen videre til Eftersøgningstjenesten, så ville I allerede inden min brors selvmordsforsøg have vidst, at mobilen ikke havde forladt deres adresse. Hvis I havde ransaget med det samme, ville I have set, at der ikke er noget, der peger i retning af, at Trine havde planlagt at forlade ham. I kunne have forhindret, at han havde forsøgt at tage sit eget liv, hvis han var klar over, at hun ikke havde forladt ham. Hvis han havde vidst, at der kunne være tilstødt hende noget. Han ville ikke være havnet i den situation, hvis I havde reageret, i det øjeblik Trine blev meldt savnet. Men det gjorde I ikke. I ventede. Og Mikkel blev ved at tro, at hun havde forladt ham.

-	Vi talte med hendes mor.

-Årh, hold op, udbrød Louise vredt, men tog sig sammen. Hun
lukkede øjnene et øjeblik. - Jeg forstår, at du forholder dig kritisk til mit udsagn, når jeg hævder, at min bror ikke har noget med Trines forsvinden at gøre. Fint nok. Og jeg er også klar over, at jeg er for personligt involveret, indrømmede hun. - Men helt objektivt er I nødt til at løfte blikket. Jeg ved fra min tid i Eftersøgningstjenesten, at der kan være mange grunde til, at folk forsvinder. Og ja, drab kan være én af dem. Men der findes også mange andre årsager.

Hun kunne ikke dy sig for at minde Nymand om, at det kun var i fire-fem sager ud af 1600 efterlysninger årligt, at de endte med at tro, der kunne ligge en kriminel handling bag en forsvinden.

-	Nu, hvor I har talt med folk omkring Mikkel og Trine, er I så stødt på noget, der indikerer, at hun har haft en affære, som min bror ikke kendte til? spurgte hun. - Eller har I talt med de patienter, hun havde i fodklinikken, den dag hun forsvandt?

-	Det er vi alt sammen i gang med at undersøge, svarede Nymand roligt. - Har din bror en bil?

Louise nikkede.

-	Jeg kører i den, den holder hernede.

-	Er der andre end dig, der har adgang til den?

-	Trine, sagde Louise. - Ellers ingen.

-	Vi får brug for at se lidt på den, sagde han, og hun nikkede.

Louise havde rejst sig og skulle til at gå, men stoppede op og

kiggede tilbage på ham.

-	Du skal gøre dig umage, Nymand. I kommer til at mærke mine øjne i nakken. Hvis I havde reageret med det samme, ville min bror have siddet hjemme sammen med sine børn nu. Så var han ikke blevet tvangsindlagt og låst inde på en psykiatrisk afdeling. Og jeg tilgiver jer aldrig, hvis det lykkes ham at tage livet af sig. For det er ikke ham, der er skyld i, at Trine er forsvundet.

Efter besøget på politistationen kørte Louise ud til sine forældre
i Lerbjerg. Den lille flække på ni huse lå fem kilometer uden for Hvalsø, og på en lun sommeraften var der ikke ret mange andre steder, Louise havde mere lyst til at gå en tur.

Solen hang dybrød ned over Lerbjergtårnet, der ragede op over skoven i al sin malplacerede hæslighed. Det gamle militærgrønne fjernsynstårn stod på en lille bakke bag Louises barndomshjem. Det lå som et pejlemærke, der for længst var blevet glemt. Inde i tårnet førte en elevator op til toppen, og på et tidspunkt havde det været på tale at omdanne det gamle tårn til udkigspost og turistattraktion. Hun havde selv været deroppe, og det passede, når fortalerne for projektet sagde, at man kunne se ud over hele Sjælland.

Hendes far var lige gået i gang med frikadellefarsen. Kirstine og Malte var ude i haven, og hendes mor tog en lur. Louise tog sin gamle cykel ud fra staldlængen og kørte ind gennem skoven ned til Avnsø.

Længe sad hun helt stille med ryggen op ad et træ og stirrede ud over den sorte, blikstille skovsø. Myg sværmede i flokke lavt over vandspejlet, og solen varmede stadig nok til, at hun ikke frøs, selvom hun sad i skyggen. Lyset var gyldent og kastede mønter ned gennem trækronernes blade.

Hun forsøgte at samle tankerne, forsøgte at berolige sig selv. Hun savnede Eik, savnede hans arme omkring sig og savnede at tale med ham.

Ringe bredte sig i vandet et stykke ud fra bredden, en kort bevægelse, og så var fisken væk fra overfladen igen. Hun burde måske kontakte Rønholt og spørge ham til råds, tænkte hun. Chefen, der havde hentet hende ind for at stå i spidsen for den lille eftersøgningstjeneste, hvor hun og Eik havde mødt hinanden. Og hvor den ene af dem var blevet nødt til at finde et andet job, efter de begyndte at danne par. Den ene var blevet hende.
Længe undgik hun behændigt den ubærlige tanke, som hun blev nødt til at tænke igennem, hvis hun skulle gøre sig nogen forhåbninger om at kunne hjælpe Mikkel: Hvad nu, hvis han stod bag Trines forsvinden? Hvordan ville den 19. juni så have set ud?

Louise lænede hovedet tilbage mod træstammen og lukkede øjnene. Hendes bror tog afsted på arbejde, inden Trine og børnene stod op. Han mødte klokken syv og kørte hjemmefra halv syv. Han kunne snildt vente med at køre til kvart i syv og stadig nå at møde til tiden, tænkte hun. Det kunne også være, at Trine var vågnet tidligere den morgen. Havde de skændtes?

Snart ville politiet vide, om de havde kommunikeret yderligere den dag, og om der havde været flere telefonsamtaler end den ene, hendes bror havde oplyst. De ville kunne følge Mikkels færden, når de gravede i de spor, hans mobil havde efterladt. Ved at se på masteoplysningerne ville de finde ud af, om han havde været i Osted i løbet af dagen, selvom han benægtede det. I hvert fald hvis han havde haft sin mobiltelefon på sig.

Louise forestillede sig Trines dag; hun havde haft patienter i fodklinikken. Igen steg Louises irritation. Hvis Nymands folk havde været mere om sig, ville de allerede have talt med de personer, der havde haft aftaler hos Trine den 19. juni. Men måske havde politiet talt med dem, korrigerede hun sig selv. Tankerne flaksede, og hendes utilstrækkelighed gjorde hende forvirret. Hun var ikke vant til rollen som pårørende. Hun kunne ikke se det for sig. Kunne ikke tegne et billede af, hvordan det kunne have gået for sig, hvis hendes bror stod bag en forbrydelse. Det faldt ikke i hak, forløbet passede ikke.

Trine havde hentet Kirstine og Malte, så meget stod klart. Hun var nået hjem til huset, og børnene havde siddet foran fjernsynet, indtil hendes bror kom hjem klokken 17.30. Hvad var der sket fra
klokken fire til halv seks? Hvad eller hvem havde fået Trine til at forlade sine børn, sin pung og sin telefon i et ulåst hus?

Kirstine ville sagtens kunne fortælle, hvis hun havde observeret noget ved huset, da hendes mor forsvandt. Hun var efterhånden en stor pige og klar og skarp i mælet. Og Malte var præcis som en lille terrier, han for frem og larmede højlydt, hvis der kom fremmede. Hvis nogen var kommet til døren den dag, ville de to børn have opdaget det og have reageret. Den eneste, de ikke ville reagere på, var deres far.

- Hvad har Kirstine og Malte fortalt politiet? spurgte hun sin far, da hun kom tilbage fra Avnsø. - Hvornår blev de afhørt?

Hendes far virkede træt. Han lagde viskestykket fra sig og støttede med den ene hånd på køkkenbordet.

-	Jeg tror allerede, at det var den dag, hvor Trines mor anmeldte, at hun var væk, sagde han uden at virke forundret over, at hun spurgte. - Den dag blev Mikkel kontaktet af politiet og bedt om at hente Kirstine og Malte fra skole, så de kunne mødes hjemme i huset. Betjentene foretrak at tale med børnene i omgivelser, de kendte, fortalte Mikkel.

Louise nikkede. Næste gang ville børnene blive taget med på politistationen til en videoafhøring overværet af en person fra kommunen. Det var kutyme.

-	Fik Mikkel lov at lytte med, mens betjentene talte med dem? spurgte hun.

-	Han fik besked på at vente ude i køkkenet imens. Hvorfor spørger du?

Hendes far vendte sig mod hende og lænede sig mod køkkenbordet.

Louise trak på skuldrene.

-	Jeg spekulerer bare på, hvordan de oplevede, at deres mor
forsvandt. Børn kan jo godt tidsforskyde, så det kan være svært at vurdere, om hun lige var forsvundet, inden Mikkel kom hjem, eller om hun havde været væk et stykke tid.

I det samme kom de begge to ivrigt løbende ind gennem havedøren med hænderne lukkede som en lille hule foran sig. Louise satte sig på hug for at give dem et kram, da de satte kurs mod hende. Synkront åbnede de deres hule hænder, så to store tudser stirrede lige op på hende. I et spring var den ene nede på Louises lår, og Malte skreg begejstret af fryd.

Hun grinede med dem og fik at vide, at det var Hans og Grete. Nu satte den anden også af, men den tog turen helt ned på gulvet og var i lange spring tilbage mod friheden.

Louise så på de to børn. Hun nænnede ikke at tage dem med tilbage til den dag, hvor deres mor forsvandt, men begyndte i stedet at digte med på børnenes historie om de to tudser, mens hun dækkede bord.

Efter maden, da Kirstine og Malte var gået fra bordet og havde fået lov til at gå ovenpå for at se fjernsyn, kom hendes mor ind med kaffen.

-	Og hvad så med dig? spurgte hun, da hun havde skænket op. Samtalen over aftensmaden var gået lidt trægt. Og på et tidspunkt lagde Louise mærke til, at hendes mor var blevet tavs og sad og betragtede hende. - Hvordan har du det?

Mere skulle der ikke til, før det hele var flydt over. Louise havde fortalt sine forældre om bruddet med Eik. Hun var kommet til at græde, selvom hun havde forsøgt at lade være. Og da hendes far for at aflede hende lidt havde spurgt til arbejdet på Politigården, havde hun pure afvist, at hun var klar til at tage tilbage.

-	Jeg har orlov i to måneder endnu, havde hun mindet ham om.
-	Men hvis du nu alligevel ikke skal bruge tiden, er det måske godt for dig at komme i gang. Få noget andet at tænke på, mens de andre er væk. Og nu alt det her med Mikkel, sagde han.

Louise havde bare rystet på hovedet. Og med al ønskelig tydelighed var det blevet klart for hende, at hun ikke havde lyst til at genoptage sit arbejde. Hun var ikke parat, hun kunne ikke engang tænke sig ordentligt om, når det drejede sig om hendes egen bror. Det eneste, hun havde lyst til, var at rulle sig sammen og gemme sig, indtil alt var blevet godt igen.

Hun bemærkede, hvordan forældrene udvekslede blikke.

-	Hvad siger Camilla til alt det her? spurgte hendes mor, som om hun forventede, at veninden ville kunne tale Louise til fornuft.

-	Og Sulir? tilføjede hendes far.

Hans Suhr, den tidligere drabschef, som havde indstillet Louise til at lede Drabsafdelingen i København, var gået på pension. Planen havde været, at han blev i sin stilling, til Louise afsluttede sin orlov, men da hun meddelte, at hun ville være væk i et halvt år, var kollegaen Thomas Toft blevet konstitueret, indtil hun kom tilbage. Hun havde forladt Eftersøgningstjenesten for at lede Københavns Drabsafdeling, og nu kunne hun ikke engang finde ud af at løse sine egne problemer.

-	Toft kan fint klare opgaven, nøjedes hun med at svare.

-	Du må også forsøge at forstå det fra Eiks side, prøvede hendes mor på et tidspunkt. Og Louise havde med det samme sagt, at hun sagtens kunne forstå ham.

-	Jeg forstår ham fuldstændig, gentog hun for sig selv.

-	Men Jonas har det godt?

-	Ja, sagde hun hurtigt. - De har det så godt sammen. Han nyder det og er kommet tæt på Steph, jeg tror, det er godt for dem begge to.

Det var lykkedes dem at komme igennem aftenen uden at tale
om Mikkel. Først til allersidst fortalte Louise om sit besøg hos Nymand.

- Hvis det bliver nødvendigt, kontakter jeg John Bro, sagde hun og fortalte, at hun havde ringet til den kendte forsvarsadvokat og forberedt ham på, at de kunne få brug for ham. John Bro var en af de bedste og den mest frygtede, hvis man sad på politiets side af bordet. - Lige nu har politiet ingenting, der skal mere til, før de kan rejse en sigtelse.

Det summede i hendes hoved, da hun kørte tilbage mod Osted. Forældrene havde forsøgt at overtale hende til at blive og sove. Hun fornemmede, at det betød noget for dem, at de alle var samlet, men hun havde brug for at være alene. Hun trængte til at sidde i stilhed i køkkenet med en øl, mens hun ventede på, at en af de thailandske sovepiller begyndte at virke. Egentlig havde hun tænkt, at hun kun ville tage dem, indtil hun var kommet sig over sit jetlag. I morges havde hun endda besluttet, at hun ikke ville tage flere. Men alt var vendt på hovedet siden i morges. Da hun satte sig ved køkkenbordet og skyllede sovepillen ned med en stor slurk øl, vidste hun, at det ville gøre hende tung i kroppen og ør i hovedet den næste morgen, men lige nu virkede det som den eneste måde at komme igennem natten på.
Bornholm, 1995

Lyset havde været slukket en halv times tid, da de forsigtigt fik vinduet åbnet. Susan kravlede først ud, og hurtigt fulgte de andre efter hende. Ingen sagde noget, mens de listeløb gennem mørket op mod vejen. Først deroppe fnisede de lettet og fik deres jakker på, mens de spejdede efter drengene.

Trine bandt sit tørklæde tættere om halsen og skuttede sig, men glemte alt om den kølige vind, der trak ind under tøjet, da hun hørte knallerterne komme. De begyndte at løbe op mod skolen, hvor de havde aftalt at mødes. Efter aftensmaden havde de været en tur nede på havnen for at gå i kiosken. Det var dér, de havde mødt drengene. Susan var bare gået hen til dem og havde spurgt, om der skete noget, og så havde de lavet aftalen om at mødes senere.

Håret flagrede, og Trine klamrede sig fast til den dreng, der styrede knallerten. De kørte gennem mørket ud mod et lille skovstykke, som lå ud til vandet. Nede på havnen havde hun delt en cigaret med ham, de kaldte Skipper. Drengene gik i niende, bortset fra ham den høje, der var gået ud af skolen.

Det var stjerneklart, og månen kastede sølvskær ud over vandet. Stilheden føltes pludselig overvældende, da lyden fra de fire knal-
lerter døde hen. Trine og Nina hjalp med at samle grene til bål. Der var en pose med øl, og Pia havde købt cigaretter.

-	Skal vi bade? var der en, der råbte. Trine holdt sig i baggrunden, men Susan og Pia løb ned mod vandet. Hun hørte dem grine, da de tog tøjet af, hørte dem kaste sig ud i vandet med høje hyl og fortrød, at hun ikke var løbet afsted sammen med dem. Nu ville det være mærkeligt at stå der og tage tøjet af alene. Tonny, en lidt splejset fyr i cowboyjakke, forsøgte at få liv i bålet. Han havde suget benzin op fra knallerttanken med en slange, han trak op af baglommen. Nina kom hen med favnen fuld af kviste og smågrene, som hun smed på jorden ved siden af Tonny, inden hun fjernede visne blade fra sit korte hår, som om hun havde kravlet rundt i skovbunden for at samle brænde.

Det gav et sug i de benzingennemvædede kviste, da han satte en tændstik til.

Hun tog imod en øl fra ham, der hed Daniel, som virkede sød nok. Sammen sad de og holdt bålet i gang uden at sige noget. Nu kom de andre op nede fra vandet. Hun hørte Susan grine højt, og ham den høje, de kaldte Lange, sagde noget, så de alle sammen grinede.

-	Hvor kommer I fra? spurgte Daniel.

-	Osted, svarede Trine og ville hellere hen til de andre.

Han rystede på hovedet og sagde, at han aldrig havde hørt om det sted.

-	Hvordan er der?

-	Tænk på det som Danmarks længste by, sagde hun og forsøgte at lyde sjov og frisk. - Der er én lang hovedvej, og så ligger byen stort set langs den.

-	Det lyder kedeligt, sagde han uengageret på syngende bornholmsk, og hun skulle til at forsvare sig, men tog sig i det, da hun kunne se, de andre var på vej hen mod dem. Susan holdt Skipper i
hånden. Selvom Trine og han kun havde delt en cigaret og ikke rigtig havde talt sammen, så sved det lidt, at Susan allerede havde slået kloen i ham - han var klart den pæneste med det lyse hår og smilet.

-	Var det koldt? spurgte hun og kiggede på ham. Skipper havde sluppet Susans hånd, nu rystede han på hovedet og sagde, at det var rart.

-	Men jeg ville da ikke have noget imod at blive varmet lidt, sagde han, og Trine mærkede, hvordan hun rødmede og skyndte sig at se væk.

Det slog nogle høje gnister fra bålet, hvor flammerne havde godt fat nu. De satte sig ned i en rundkreds og delte de øl, drengene havde med. Nu smed Daniel et par store stykker træ på bålet og begyndte at fortælle om et forladt hus, der lå lidt uden for byen.

-	Dét skal vi da se, råbte Pia og klappede i hænderne. Trine holdt øje med Skipper, han havde sat sig ved siden af Susan. I det samme prikkede Pia til hende og rakte en tændt cigaret frem, Trine tog imod den, hun var ikke vant til at ryge, men sugede alligevel godt til og bekæmpede trangen til at hoste.

-	Vil du? spurgte hun og rakte cigaretten hen mod Daniel, han lignede Joey fra Friends en smule, men måske var det bare månelyset eller flammerne fra bålet.

-	Hvem vil have? Der var tre øl tilbage, og Trine tog en lang slurk, da flaskerne blev sendt rundt. Hun var døsig og lidt svimmel af cigaretten, men hun ville ikke have, at natten sluttede. Susan lå med hovedet i Skippers skød. Trine tog en slurk mere, inden hun sendte øllen videre.

Pia spurgte igen, hvornår de kunne komme med ud i det forladte hus.

Trine røg en cigaret mere og var øm i halsen, hun blev pludselig træt og havde alligevel lyst til at sove. Det var begyndt at blive lyst.
-	Skal vi ikke tage hjem? spurgte hun ud over flokken. Ingen svarede, de var begyndt på en gammel Kim Larsen-sang. Hun spurgte igen lidt højere, mindede dem om, at de blev vækket klokken syv. Om tre timer.

-	Jeg kan køre dig, tilbød Daniel, men Trine ville gerne have de andre med.

Hun gentog sit spørgsmål. Prøvede at fange Pias opmærksomhed, hun sad og hviskede med Tonny.

Til sidst sagde hun ja tak til Daniels tilbud. Hun havde svært ved at holde sig vågen. Trine havde lige rejst sig, da Nina sagde, at hun også gerne ville hjem, og så endte det alligevel med, at Pia og Susan også rejste sig. Inden de skiltes med drengene, aftalte de at mødes igen den næste aften.

De blev opdaget. Alle fire stod de på rad og række inde på Kirstens kontor, mens Lena og Steffen skældte ud. Der var blevet ringet hjem til deres forældre, og de havde fået forbud mod at gå ud om aftenen. Men de var ikke blevet sendt hjem.

Nina havde grædt utrøsteligt, fordi hendes far havde ringet til vandrerhjemmet og råbt og skreget ad sin datter. Han havde truet med at komme og hente hende, det havde Lena dog talt ham fra. Men Ninas far lagde ikke skjul på, at hans datter stod til en lang stuearrest, når hun kom hjem. Og det vidste veninderne godt hvad betød. Nina var flere gange kommet forslået i skole, når hendes far var blevet vred, så de forsøgte at trøste hende, så godt de kunne.

Dagen føltes endeløs. De var blevet tvunget ud på cykler, havde været i Ekkodalen og var blevet trukket rundt til væltede træer og sten, der kunne rokke. De havde fået opgaver, der skulle løses, og da de skulle spise deres madpakker, var det begyndt at regne, så de var blevet mast sammen i et shelter for at komme i ly. Selvom Trine havde været træt helt ind i knoglerne, mens de stod skoleret
og fik skældud, sad natten stadig i hende som en knitrende spænding, og hun og de andre piger hviskede hemmelighedsfuldt om de bornholmske drenge, hver gang Lena og Steffen var væk. Pia havde fået ondt i halsen efter sin tur i vandet. Men hun grinede bare af det og sagde, at det ikke var noget, der ikke kunne drikkes væk.

Trine spurgte Pia, hvad der var sket mellem Susan og Skipper, da de havde været nede at bade, men hun havde ikke rigtig lagt mærke til det. Og så talte de om Lange, der var blevet smidt ud af skolen, og Daniel, hvis far havde en vognmandsforretning. Skippers far var skipper og havde en fiskekutter, det gav ligesom sig selv, men mere vidste Pia ikke om ham.

Efter aftensmaden skulle de skrive dagbog. Der var ryddet af i spisestuen, og Kirsten havde stillet en bradepande ind med drømmekage, som Lena millimeterdemokratisk fordelte på 22 pap-tallerkener.

-	Stille, råbte hun og meddelte, at man først måtte gå, når man havde afleveret opgaverne fra dagens udflugt og skrevet to sider i dagbogen.

Det eneste, der fyldte Trines tanker, var, hvornår de kunne stikke af igen. Daniel havde fortalt, at det forladte hus lå et sted midt på øen. Det havde stået tomt siden 1974, hvor ejeren var død. Det var en gammel kunstner, der havde boet der, og huset stod fuldstændig, som han forlod det. Det var faldet sammen flere steder, men hans ting var der endnu. Selv tandpastaen på badeværelset.

-	Jeg skal lige tale med jer, sagde Lena, da Trine og de tre andre var færdige og på vej ud af spisesalen.

-	Trine, sagde deres klasselærer. - Vi to bytter seng i nat. Du tager mit værelse, og jeg sover i din seng på elevværelset.

-	Nej, udbrød Pia. - Det er altså ikke nødvendigt, vi går ingen steder. Vi lover. Hold nu op!
-	En aftale er en aftale, stemte Susan artigt i, og Trine nikkede entusiastisk.

-	Det bliver sådan her, afgjorde Lena og vendte om. - Og husk, I har forbud mod at gå ud. Og telefonforbud.

Flere af de andre var allerede på vej ud for at gå ned til byen. Slukørede så de klassen forlade vandrerhjemmet i små grupper. Det var kun Mona, der stadig sad fordybet i sin dagbogsskrivning og lod til at være ligeglad med at komme nogen steder.

Susan fortalte hviskende, at hun den foregående aften havde aftalt med Skipper, at drengene ville holde klar henne ved skolen, en halv time efter lyset blev slukket, så de kunne komme med ud til det forladte hus. Men Susan mente, som tingene så ud nu, at det ville være for risikabelt at forlade lejrskolen - hun var bange for at blive sendt hjem.

-	Du er nødt til at gå derhen og sige, at vi ikke kommer, sagde hun og pegede insisterende på Trine.

Det syntes Pia var en fremragende idé. Nina var den eneste, der holdt med Trine, da hun protesterede og sagde, at hun også var bange for at blive smidt hjem.

-	Du sover alene, du kan sagtens stikke af, uden nogen opdager det, blev Susan stædigt ved.

-	Du skal bare sige til dem, at vi ikke kan komme afsted i nat. Sig, at de skal komme igen i morgen på samme tid, og hvis vi ikke er der inden for en halv time, så er det, fordi de stadig holder øje med os.

-	Stop, sagde Nina. - Så vigtige er de altså heller ikke. Det er jo bare nogle tilfældige drenge. Vi kender dem ikke engang.

Susan og Pia ignorerede hende.

-	Sig, vi kommer i morgen, hvis vi kan, gentog Susan indtrængende. - Ellers prøver vi i overmorgen.
Det endte med, at Trine overgav sig og lovede at gå hen på skolen og tale med drengene. Klokken var kvart i tolv, da hun med hjertet i halsen klatrede ud ad vinduet. Natten virkede mørkere og mere uhyggelig nu, hvor hun var alene. Hun var næsten nået i skjul bag træerne på den anden side af vandrerhjemmets parkeringsplads, da hun fik øje på en skikkelse, der sad lænet op ad cykelskurets gavl. Trine for sammen og standsede brat op. Længe stod hun og prøvede at fokusere i den bælgmørke nat, men mørket var for tæt til, at hun kunne se, hvem det var.

-	Jeg siger ikke noget, sagde en lys stemme, og det løb Trine koldt ned ad ryggen.

-	Mona? sagde hun. Hendes stemme dirrede lettet. - Hvorfor sidder du her?

-	Jeg siger ikke noget, gentog Mona.

-	Det er midt om natten, hvad laver du?

Mona svarede ikke.

Trine gik lidt tættere på.

-	Gå bare, sagde klassekammeraten. - De er kommet, jeg hørte knallerterne. De holder deroppe og venter.

Trine vidste ikke, hvad hun skulle gøre. Hun troede ikke på, at Mona ikke ville sladre, men kunne heller ikke bare lade drengene holde deroppe og vente. Susan ville blive rasende, hvis de ikke fik besked, og hvis de kørte, var det ikke sikkert, at de kom til at se dem igen.

-	Bliver du siddende her, mens jeg løber op og siger, at de andre ikke kommer? spurgte Trine.

Pludselig føltes det bedst at lade, som om hun ikke var en del af det og bare var sendt i byen.

-	Vent her, bad hun og bøjede sig frem, så de kunne se hinanden. - Jeg er tilbage lige om lidt.

Mona nikkede, men sagde ingenting. Og så satte Trine i løb.
Det var igen dørklokken, der vækkede hende. Den friske melodi sang ind i gæsteværelset og fangede hende dybt nede i søvnen.

Louise vendte sig tungt om på siden og lå et øjeblik og stirrede ud i værelset. Munden føltes tør, men hun nød den summende ro i kroppen, som stadig befandt sig et sted nede i søvnens dybe lag. Så lød melodien igen, hun tog sig sammen og svingede benene ud. Et øjeblik stod hun og strakte sig, så gik hun hen til vinduet og trak gardinerne fra.

Med et lydløst skrig sprang hun forskrækket tilbage og kom til at vælte det lille bord, der stod ved siden af sengen. Lige uden for vinduet stod Mona med ansigtet helt tæt på ruden og stirrede ind på hende. Det næsten hvide, lange hår hang tungt ned over hendes skuldre, og ansigtet var fuldstændig udtryksløst. Louise gloede chokeret tilbage med vidt opspærrede øjne og hjertet hamrende i brystet.

Igen lød klokken ude fra hoveddøren, og Louise tumlede forvirret ud i gangen.

Udenfor stod Flemming Larsen, den to meter høje retsmediciner, som hun havde arbejdet tæt sammen med i mange år og været ven med næsten lige så længe. Han løftede overrasket brynene, da han fik øje på hendes løse, viltre hår og hendes krøllede nattøj.
-	Halløj, sagde han. - Har du set et spøgelse. Eller fået stød?

Der gik et øjeblik, inden hun forstod, at det vitterligt var ham,

der stod derude.

-	Begge dele, svarede hun og rakte ud efter ham. Havde pludselig behov for at mærke, at han var ægte.

-	Jeg hørte, at du var kommet hjem.

Han rakte en flaske calvados og en pakke cigaretter hen imod hende - deres faste overlevelses-kit. - Jeg har også hørt om din bror. Hvorfor har du ikke ringet?

Louise kunne slet ikke rumme, at han var kommet. Hun forestillede sig, hvordan alle i Drabsafdelingen, kriminalteknikerne og dem på Retsmedicinsk Institut sladrede om, at hendes bror var blevet tvangsindlagt og var mistænkt for at have skaffet sin kæreste af vejen. Samtidig faldt hun til ro ved synet af Flemming. Det velkendte, hendes klippe. Venskabet havde flere gange været på vippen til at udvikle sig til et forhold, men det var aldrig sket. Og det havde hun flere gange tænkt nok også var bedst. Som deres forhold var nu, var Flemming en af de personer, hun stolede mest på. Og pludselig vidste hun heller ikke selv, hvorfor hun ikke havde ringet til ham.

-	Øjeblik, sagde hun og stak ned i sine gummisko.

-	Hvad sker der? råbte han efter hende, da hun masede sig forbi ham og løb hen mod hushjørnet.

-	Gå bare ind, jeg kommer lige om lidt.

Hun spurtede uden om de fire syrenbuske for enden af terrassen om til baghaven, men der var ingen spor efter Mona. Louise løb tilbage mod indkørslen og fortsatte op til vejen uden at se skyggen af den blege kvinde. Forvirret fortsatte hun over til Trines fodklinik, gik en hurtig runde om tilbygningen. Det var tydeligt, at det ikke havde været Monas hensigt at vente på hende.

Louise følte sig ør og blev pludselig ramt af en pinlig tvivl om,
hvorvidt optrinnet overhovedet havde fundet sted. Måske var hun ude af stand til at skelne drøm fra virkelighed. Måske var det de thailandske sovepiller, der påvirkede hende. Men så fik hun øje på noget hvidt, der reflekterede solens stråler. Papiret var stukket ned i busken, som stod neden for Louises soveværelsesvindue. Som et lille flag sad det og blafrede mellem de tætte blade og gule blomster.

Det var foldet flere gange, og da hun foldede det ud, genkendte hun med det samme det gamle klassebillede. Men ud over, at Trine, Pia, Susan og Nina var markeret ligesom på Trines billede, var der sat en ring omkring endnu et ansigt på den kopi, Mona havde efterladt.

“Mona” stod der, og først nu genkendte Louise det blege pigeansigt. Håret var ellers det samme lange, næsten hvide. Længe stod hun og betragtede det gamle fotografi med de unge ansigter fra 7. C. Alle åbne og glade, undtagen Mona.

Med en urolig følelse i brystet gik hun tilbage til fordøren med klassebilledet i hånden. Flemming var hjemmevant begyndt at lave kaffe, selvom han aldrig havde været i huset før. Calvados-flasken og cigaretterne lå på bordet.

-	Hvor er kopperne? spurgte han uden at kommentere, at hun lige havde løbet forvildet rundt ude i haven.

-	Det skab, svarede Louise og lod ham servicere sig, mens hun trak en stol ud og sank sammen. - Hvem ringede til dig?

-	Kim, svarede han, og Louise nikkede og tænkte på sin tidligere kæreste, der var blevet leder af Personfarlig hos politiet i Holbæk. Mændene omkring hende trak sammen og mente det utvivlsomt godt. Det var formentlig deres hensigt at udvise omsorg og lufte deres beskyttertrang, men lige nu føltes det kvælende. At vide, at de talte om hende. Vide, at de var klar over, hvad der var sket, inden hun selv rigtig havde forstået, hvad det var, hun stod midt i.
I det samme ringede det på døren. Det lød aggressivt, selvom den friske melodi gjorde, hvad den kunne, for at lyde glad. Flemming vendte sig spørgende mod hende henne fra køkkenbordet, men Louise sad ubevægelig og stirrede ud mod gangen.

-	Jeg åbner, sagde han beslutsomt, og hun nikkede. Hørte, hvordan låsen blev drejet om, hørte en utydelig og hektisk mumlen af forskellige stemmer, indtil Flemmings dybe, faste stemme gik tydeligt igennem: - Ingen kommentarer.

Det var ude. Pressen havde opsnappet Mikkels navn, og Louise forbandede de politikilder, der var mere loyale over for nyhedshundene end over for sagens involverede parter.

-	Tak, sagde hun, da Flemming kom tilbage i køkkenet. Han trak på skuldrene, og i det samme ringede hendes telefon.

-	Hans navn er ude, sagde Camilla. - Nogen har lækket det til pressen. De ved, han blev afhørt på begrundet mistanke og kender til ransagningen.

-	Jeg ved det, svarede Louise.

-	De ved også, at han er din bror. Måske skal du flytte ind til mig et stykke tid, så du kommer væk fra huset derude.

Louise rystede tavst på hovedet, mens Flemming stillede et krus kaffe foran hende og spurgte, om hun ville have mælk?

-	Er det din far? spurgte veninden omsorgsfuldt.

-	Flemming er kommet, de første journalister har allerede ringet på.

-	Røvhuller, snerrede Camilla, og Louise kom til at grine.

-	Og det siger du? Du ville da også have stået her, hvis det ikke var, fordi du havde mit direkte nummer og vidste, at jeg tog telefonen, når du ringede.

-	Der er ikke engang rejst sigtelse endnu, han er bare blevet afhørt, sagde Camilla indigneret, som om det netop var blevet hendes opgave at forsvare Louises bror.
-	Men de håber at få noget på ham, svarede Louise. - De satser på at finde noget, når de først har tappet hans computer og hans og Trines mobiltelefoner, det sker formodentlig allerede i dag.

Louise var godt klar over, at hun ikke var let at trøste, men hun havde for meget erfaring med den her slags sager til at kunne tales til ro, når hun udmærket vidste, at Mikkel risikerede at blive varetægtsfængslet, hvis de fandt det mindste, der kunne overbevise en dommer om, at politiet havde nok til at rejse sigtelse.

I det samme lød der en tung motorlyd uden for huset, og øjeblikket efter ringede det igen på døren.

Flemming var allerede på vej ud for at åbne. Louise lovede at ringe tilbage og afsluttede samtalen.

-	Kriminalteknikerne, sagde Flemming, da han kom tilbage til hende i køkkenet. - De beder om bilnøglerne til din brors bil.

Louise havde rejst sig. Selvfølgelig, tænkte hun. De ville splitte den ad, lede efter blod i fordybninger og revner. De var ankommet med et fejeblad, så de kunne tage bilen med, hvis de fandt det mindste, der krævede en nærmere undersøgelse. Hun havde ikke engang selv set ind i bilens bagagerum.

Hun gik ud i entreen og fandt bilnøglerne frem, krydsede fingre for, at pressen ikke stadig stod og holdt øje, når de kittelklædte kriminalteknikere gik i gang, og ville egentlig ønske, at de bare tog bilen med, så de ikke tiltrak sig naboernes opmærksomhed, når de begyndte deres minutiøse undersøgelse af den.

- Hvordan var turen? spurgte Flemming, da de havde overladt bilen til de to teknikere. Han havde foreslået, at de satte sig ud på terrassen og nød vejret, nu, hvor sommeren for alvor var kommet, men Louise skulle ikke udenfor. Hun ville ikke stilles til skue for naboer og nysgerrige.
Hun kunne mærke Flemmings blik og kiggede hurtigt op på ham.

-	Du tror, han har noget med det at gøre, sagde han og åbnede hende som en bog.

Hun sad lidt og stirrede frem for sig, inden hun begyndte at ryste langsomt på hovedet.

-	Jeg tror ikke, at han har. Men jeg har svært ved at forstå hans måde at tackle det på, indrømmede hun. - Han skulle selv have kontaktet politiet, da Trine pludselig var væk. Han burde have sat himmel og jord i bevægelse for at finde hende. Jeg forstår ikke, hvorfor han ikke handlede mere aktivt. Hvorfor han bare lod til at acceptere, at hun igen havde forladt ham.

-	Men måske har hun det? Altså bare forladt ham? sagde Flemming.

Louise nikkede.

Retsmedicineren havde skænket calvados op i to æggebægre, han havde fundet i køkkenskabet. Han skålede mod hende for at få hende til at tage en slurk. Louise drak, inden hun nølende svarede, at hun ikke længere var så sikker.

-	Mikkel tror det, sagde hun og stillede æggebægeret fra sig. - Han er ulykkelig og helt brudt sammen. Jeg tror dybest set, at han er bange for at være alene med Kirstine og Malte. Bange for, om han kan klare at passe dem med et knust hjerte. Og så er det, at han forsøger at smutte ud ad bagdøren. Men det hjerteskærende er, at han ikke selv kan se, at det vil være det største svigt af alle. Han er gået helt i sort, sagde hun og så hen på Flemming, som bare lod hende tale.

Hun rystede trist på hovedet og tømte bægeret, huskede ikke, hvornår hun sidst desperat havde slynget alkohol i sig en tidlig formiddag. Hun gemte ansigtet i hænderne.
-	Men så må du da for fanden tage fat! udbrød Flemming vredt, og Louise kiggede op. - Du må da finde frem til alle, der kan vide noget om din svigerinde. Hvad sker der? Jeg kan overhovedet ikke kende dig. Du har en hel eftersøgningsafdeling i ryggen. Og Drabsafdelingen, for den sags skyld. Og så sidder du her og foretager dig absolut ingenting. Kom dog i gang!

Et øjeblik stirrede hun direkte ind i hans vrede øjne og fik en følelse af, at det var ham, hun var i gang med at svigte. Så rystede hun langsomt på hovedet.

-	Jeg kan ikke, sagde hun stille.

Flemming havde lænet sig ind over bordet.

-	Hvad skal det betyde?

-	Det skal betyde, at jeg ikke arbejder for tiden, svarede hun.

-	Eller i det næste lange stykke tid, faktisk. Jeg har orlov to måneder endnu.

-	Jeg er med på, at du har orlov, sagde han og var faldet lidt ned,

-	og jeg siger heller ikke, at du skal genoptage jobbet for at hjælpe din bror. Men du ville da med lethed kunne lede din egen lille eftersøgning og finde din svigerinde, hvis du ellers gad. Men hvor er energien? Hvor er din kampgejst?

Han faldt lidt sammen i stolen.

-	Hvor er du, Louise? spurgte han opgivende efter at have gransket hende lidt.

Og så gik der igen hul på bylden. I én lang køre fortalte hun ham om Eik, om forholdet og om, hvordan det havde været, den dag de andre rejste videre uden hende.

-	Jeg stod og vinkede efter dem og følte, at mit liv forsvandt. Det liv, jeg troede, jeg havde, rejste videre uden mig. Jeg er blevet sendt direkte tilbage til tiden, lige efter Klaus døde.

Hun ville aldrig have troet, at hun var i stand til at sige den slags til andre end Camilla, at hun ville turde blotte sig på den pinlige
måde, men nu, hvor hun var kommet i gang, var hun ikke til at stoppe.

Men Flemming lod ikke til at blive hverken pinligt berørt eller slået ud af kurs af medfølelse. Han rystede bare på hovedet og afbrød hende.

-	Så er det nok, sagde han skarpt. - Da din kæreste døde, havde det intet med dig at gøre. Det var de røvhuller til venner, han havde, som lod dig leve med skyldfølelsen i så mange år. Du er nødt til at slippe det og komme videre. Du kan sagtens bebrejde Eik, det kan jeg forstå. Han er et selvoptaget egoistisk skvat, der stikker halen mellem benene, når noget bliver svært.

Louise så op - lidt forvirret over at blive afbrudt i sin selvmedlidende svada.

-	Men op i røven med ham, fortsatte han iltert.

-	Vi skulle giftes, indvendte hun ynkeligt.

-	Det skal I måske stadig, når han kommer tilbage. Men det er fandeme slapt, at han vender dig ryggen, fordi han pludselig ikke føler, at han kan håndtere to slags kærlighed.

Flemming rynkede foragteligt på næsen.

Der blev stille mellem dem. Men så lænede han sig frem igen.

-	Nu tager du dig sammen, sagde han indtrængende. - Se nu at få fat i Kim Rasmussen, og kom op i omdrejninger, så I kan finde ud af, hvad der er blevet af din svigerinde.

Hun burde være glad for hans opsang, men lige nu var den overvældende.

-	Vi skal ikke til at blande andre ind i det, bed hun tilbage, da hun havde tænkt sig lidt om.

-	Du kan få brug for at kunne trække på politiets resurser, indvendte han. -1 skal tale med venner og familie.

-	Vi er familien! mindede hun ham om. - Trines mor er kommet hjem fra Spanien, det var hende, der efterlyste hende.
-	Så tal med hende.

-	Jeg ved ikke, om hun vil tale med mig. Det er hende, der har fået politiet til at gå efter Mikkel.

-	Følg pengestrømmen, fortsatte han uanfægtet.

Hun forklarede, at svigerindens dankort og øvrige betalingskort var efterladt i huset.

-	Find ud af, hvad din bror lavede, den dag hun forsvandt. Er det overhovedet muligt, at han har været hjemme tidligere? Havde han kontakt med hende i løbet af dagen? Aftalte de at mødes et sted?

-	Alt det er politiet allerede i gang med, sagde hun irriteret, mens hendes tanker begyndte at bevæge sig væk fra de steder, der oplagt ville indgå i politiets efterforskning.

-	Måske nytter det at lede i andre retninger, sagde hun så og fortalte om klassebilledet, som fik hende til at tænke på Trines fortid. Måske var noget dukket op. En gammel ven, en, der havde haft brug for hjælp og havde rakt ud efter hende. Det ville måske kunne forklare, at hun forlod hjemmet over hals og hoved. En person, der ikke indgik i deres fælles vennekreds, en, hverken Mikkel eller politiet kendte til.

-	Men ikke i en uge uden at give lyd, påpegede Flemming.

-	Men så kan der være tilstødt hende noget, da hun tog afsted, funderede Louise og tænkte på den tragiske hændelse, hvor en mand døde i en arbejdsulykke. Da hans hustru fik beskeden, hastede hun afsted til hospitalet og blev dræbt i en trafikulykke på vejen. De efterlod sig to små børn.

-	Vi må gå ud fra, at politiet har tjekket med hospitaler og skadestuer, sagde Flemming, og hun gav ham ret, selvfølgelig havde de det.

-	Hvem var kvinden, der nær skræmte livet af dig? spurgte han, da han havde fyldt deres æggebægre med calvados igen. Han rakte
ud og tog den krøllede fotokopi af klassebilledet, der lå på bordet mellem dem.

-	Mona. Jeg mødte hende i Roskilde for nogle år siden i forbindelse med en sag. Hun har det svært, når folk forsvinder, fortalte Louise. - Vi løb på hinanden igen, da jeg besøgte Mikkel ude på den psykiatriske modtagelse. Siden ungdomsårene har hun reageret voldsomt, når de her efterlysningssager dukker op i medierne. Jeg har ikke været klar over, hvad der udløste hendes angst, men det går åbenbart tilbage til lejrturen på Bornholm. Hun gik i klasse med pigen, der blev fundet i Ekkodalen og aldrig kom med hjem fra lejrskolen. Mona havde nok håbet, at jeg havde tid til at tale lidt.

-	Det er også en umådelig trist historie, sagde Flemming og fortalte, at det var ham, der var fløjet til Bornholm sammen med et hold teknikere, kort efter liget var blevet fundet, og siden havde taget imod Susan Dahlgaard inde på Retsmedicinsk Institut i København.

-	Mona er sød nok, det er slet ikke det. Hun er bare lidt spøjs og kommunikerer på en anden frekvens end de fleste andre mennesker, sagde Louise og indviede ham i Monas altopslugende og lidt uhyggelige interesse for insekter.

-	Insekter, gentog Flemming og fortalte, at Susans hg havde været dækket af et tykt og kriblende lag af insekter, da han ankom til klippegrotten. De havde været overalt på hende og havde lagt æg og udklækket nye kuld i den mumificerede skal, der var tilbage af hende.

Han rakte ud efter sit lille bæger og tømte det.

-	Var det dig, der obducerede hende? spurgte Louise.

Flemming nikkede.

-	Det, der nu var tilbage at obducere. Der har været relativt tørt i grotten og luftgennemstrømning nok til, at kroppen ikke er gået i
forrådnelse. Det er faktisk sjældent, at jeg har stået med et så velbevaret mumificeret lig, fortalte han. - Huden var selvfølgelig blevet hård og læderagtig, men der var stadig en del tilbage af hendes tøj. Vi vidste faktisk med det samme, at det var hende, vi havde fundet.

Louise havde set det før. Huden blev brun og hård som den bordplade, der skilte hende og Flemming. Neglene synede lange og krogede, fordi fingrene tørrede ind og skrumpede. Hun så dem for sig, billederne af den unge pige, som aldrig måtte komme frem i pressen.

-	Havde hun skader? spurgte hun. - Har I en fornemmelse af, hvad der er sket?

-	Det er svært at sige, men Bornholms Politi arbejder lige nu ud fra den formodning, at hun har været udsat for en forbrydelse. Jeg fandt et kraniebrud i venstre tinding, og slaget har medført en skade i hjernen.

-	Kunne du virkelig se det så mange år efter? udbrød Louise overrasket.

Flemming forklarede og viste med hænderne, at der var omkring en tredjedel tilbage af hjernens oprindelige størrelse.

-	Men hvordan er hun havnet i den klippegrotte? spurgte Louise.

-	Mit bedste bud er, at hun kan have pådraget sig et epiduralt hæmatom i forbindelse med slaget i hovedet.

Han tav, da han så, at han havde tabt hende.

-	En blodansamling over den hårde hjernehinde. Pulsåren løber her lige under tindingen, sagde han og viste med en finger. - Efter slaget begynder pulsåren at bløde, men der er et frit interval, fra slaget rammer, til man dør. Det var det samme, der skete for skuespilleren Liam Neesons kone, da hun faldt på ski. Hun gik selv fra stedet, men inden for en time eller to ekspanderer blødningen og øger trykket på hjernen, og så bliver man utilpas og kan få voldsom hovedpine og kaste op, og til sidst mister man bevidst-
heden. Hvis det var sådan, det skete, kan jeg ikke sige, hvor lang tid der er gået, fra Susan blev ramt af slaget, til hun døde af det. Hun kan godt have været frisk og ved fuld bevidsthed i nogle timer.

-	Så du tænker, at hun har søgt tilflugt i klippegrotten efter slaget?

Flemming skubbede det lille, tomme bæger fra sig, som om han ville forhindre sig selv i at fylde det på ny.

-	Det finder jeg sandsynligt, begyndte han tøvende. - Men af hensyn til plejeforældrene og andre, der stod den unge pige nær, har politiet valgt at tilbageholde, at jeg fandt flere større træsplinter i begge håndflader og i den ene skulder. Desuden mangler hun en negl på højre hånds fjerde finger.

-	Så Susan var i live, da hun blev spærret inde i grotten, konstaterede Louise. Han nikkede. - Det er meget sandsynligt.

-	Træstammen, der spærrede for klippeåbningen, er gennem årene forvitret i en grad, så der ikke længere er bark tilbage på stammen, så det vil ikke længere være muligt at finde mærker, men teknikerne fandt en negl i grotten ved siden af liget. Og stykket, der dækkede åbningen, er skåret fri og taget med ind til videre tekniske undersøgelser. Plejeforældrene har lige fået udleveret resterne af liget. Jeg ved ikke, hvornår begravelsen finder sted, men mon ikke den bliver noget af et tilløbsstykke?

Louise nikkede, mens stilheden lagde sig mellem dem.

-	Tal med Kim, sagde Flemming blidt og så hende indtrængende ind i øjnene.

Hun krympede sig. Det var rørende, at han havde svært ved at se hende fægte rundt i blinde uden at bede om hjælp hos de folk, hun havde omkring sig.

-	Jeg skal overveje det, svarede hun stille. Selvom hun og eks-kæresten havde delehund, var det svært for hende at bede Kim om hjælp. I en arbejdssituation ville hun til hver en tid gøre det.
Men med Mikkel var det noget andet. Kim Rasmussen var vicepolitiinspektør hos politiet i Holbæk. Han var en del af Midt- og Vestsjællands Politi, og han ville utvivlsomt kunne skaffe informationer om efterforskningen. Men sandheden var, at hun faktisk ikke var så bekymret for sin bror, når det kom til politiets efterforskning. Hun var sikker på, at Roskilde Politi satte alle sejl til, nu, hvor de selv havde udråbt eftersøgningen som en mulig drabssag. Hun var bekymret for Mikkels mentale tilstand. Bekymret for, at der ikke blev holdt godt nok øje med ham, så han igen fik mulighed for at forsøge at tage sit eget liv. Det var dét, der for alvor gjorde hende bange. Han havde grebet hende, dengang hun faldt, og nu måtte hun i det mindste forsøge at gribe ham, inden det var for sent.

I det samme kom der en sms fra hendes far.

“Hej skat. Er hos Mikkel, han har sovet godt i nat. Det er åbenbart Liselotte, der har fået overbevist politiet om, at det er hendes svigersøn, der har gjort Trine ondt. Mikkel fortæller, at det fremgik af afhøringen i går. Han ved ikke, hvorfor hun er så vred på ham. Kan du ikke tale med hende og spørge, hvorfor hun gør det her imod ham? Kys, far,” skrev han udførligt.

Flemming rejste sig, da det igen ringede på døren. Det var politiets teknikere, der var færdige med bilen. De havde ikke fundet noget i den, som gav anledning til, at den skulle fragtes ind til yderligere undersøgelser.

-	Du må gerne bruge den igen, sagde Flemming. - Jeg har lagt nøglerne i gangen.

Louise takkede, inden hun læste farens sms højt for ham.

-	Afsted, sagde han, inden hun var færdig. - Skal jeg tage med? Jeg har tilkald, så jeg behøver ikke at køre tilbage til København, før der bliver ringet efter mig.

Louise rystede på hovedet, hun ville helst tackle brorens svigermor på egen hånd.
Da de stod udenfor og skulle tage afsked, trak han hende ind til sig og holdt om hende så længe, at hendes krop begyndte at slappe af.

-	Og nu lover du at ringe, hviskede han formanende. - Mindst en gang om dagen.

Hun nikkede.

-	Vi tales ved. Senest i aften.

Hun smilede og nikkede igen. Overvældet af hans beskyttertrang.
Camilla parkerede ved Osted Skole. Det var lykkedes hende at få en aftale med Steffen Dybvad. Et øjeblik stod hun og så sig omkring. Der var noget besynderligt fjernt og alligevel velkendt over at befinde sig på sin gamle skole.

Der var stille og tomt i foyeren. Hendes hæle gav genlyd, da hun trådte ind. Sommerferien havde lukket skolen ned.

Steffen Dybvad havde først været afvisende, men så var han gået med til at tale med hende. Det viste sig, at han var begyndt på Osted Skole, kort tid inden hun selv gik ud. Så han var ny lærer, da han tog med 7. C på lejrskoletur. Camilla huskede ikke den unge biologilærer og havde egentlig håbet at få fat i Lena, som hun selv havde haft i historie. Men det viste sig, at Susans klasselærer var flyttet til Grønland og underviste på en skole i Nuuk.

- Kom med, sagde Steffen Dybvad kort, da de havde givet hånd. Der var noget i hans stemme, der sagde hende, at han måske alligevel var mere berørt af sagen, end han havde givet udtryk for i telefonen, hvor han havde ladet hende forstå, at det var så mange år siden, at han ikke længere huskede detaljer fra turen. Og der havde været så mange lejrture siden. Den var Camilla med på, men hun var nu alligevel af den overbevisning, at nogle detaljer
lagrede sig fra det år, hvor en ung pige forsvandt under en lejrskole og ikke kom med hjem igen.

-	Min teori har egentlig altid været, at Susan selv stak af. Jeg troede faktisk ikke rigtig på, at der var sket hende noget, indrømmede han, da de sad over for hinanden, og Camilla havde sat mobilen til at optage. - Men jeg tog fejl.

Han foldede alvorligt hænderne foran sig og så på hende.

-	Det er jo på sin egen besynderlige facon en lettelse at få vished, men også helt forfærdeligt at tænke på, at hun hele tiden har ligget derovre.

Camilla nikkede og håbede, at han bare ville fortsætte med at tale. Hans fingre flettede sig ind og ud mellem hinanden.

-	Politiet opsøgte mig i sidste uge for at spørge, om jeg var kommet i tanke om mere end det, jeg allerede havde oplyst i min vidneforklaring. De spurgte igen ind til, hvornår jeg sidst så hende, og om der var sket noget bemærkelsesværdigt, i tiden op til hun forsvandt. Men jeg kunne jo ikke rigtig hjælpe.

-	Vil du have noget imod, at vi gennemgår hele historien en gang til? Selvom det er noget, du allerede har fortalt? spurgte Camilla.

Det så ud, som om han skulle til at protestere, men tog sig i det.

-	De var jo som en sæk lopper, de unge, begyndte han. - En af de første aftener krøb flere af pigerne ud ad vinduet, efter lyset var blevet slukket. Vi opdagede det, og de kom under opsyn, Susan Dahlgaard var en af dem. På det tidspunkt havde hun allerede fået flere advarsler, hun var længere fremme i skoene end sine klassekammerater. Mere moden både mentalt og fysisk, og hun havde den der usynlige magnet, nogle af de unge har. Hun tiltrak de andre, ikke kun drengene. Pigerne flokkedes også om hende for at være sammen med hende, men det var, som om hun ikke selv var klar over, at hun havde den tiltrækningskraft på andre mennesker.
Det var ikke sådan, at hun brugte den, hun havde den bare. Der er ofte en ledertype i en typisk klasse, en, de andre piger skal leve op til. Sådan var Susan, og hun var også fagligt dygtig, selvom det indimellem kneb for hende at huske at lave sine lektier.

-	Advarsler, siger du, hvad gik de på?

-	Hun pjækkede. Susan var en sød pige, men hun afprøvede grænser. Hun voksede op på et børnehjem i Roskilde og havde det bestemt ikke altid let. Hun havde en storebror, der boede på en ungdomspension på Amager, og indimellem stak hun af til København for at være sammen med ham. Han var nogle år ældre og hang ud med nogle drenge, som de fleste forældre gerne vil have, at deres teenagepiger holder sig fra.

Camilla nikkede.

-	Det var på grund af broren, at jeg troede, hun var løbet væk. Der var noget uroligt og søgende over hende. Jeg opfattede hende som en strejfer og forestillede mig ærlig talt, at hun var stukket af fra de andre piger, havde fået et lift og havde nået at komme med båden til København, inden politiet satte deres eftersøgning i gang, fortsatte han og lyste af dårlig samvittighed. - Jeg troede, at hun var taget til København.

-	Hvad skete der efter den første nat, hvor pigerne stak af? Var de alene, eller mødtes de med nogen?

Han så hurtigt op.

-	Jamen, de mødtes jo med nogle af de lokale drenge. Man skulle tro, at der er jungletrommer, der sætter i gang, så snart der kommer nye lejrskoleklasser til øen, for det lykkes altid for de unge at finde hinanden. Sådan er det stadig. Og det gælder både for drengene og pigerne.

Camilla nikkede.

-	Det var faktisk det natterenderi, der stjal fokus og kom til at fylde så meget, at både vi og politiet i begyndelsen hældede mest til
at tro, at Susan var stukket af. Der blev selvfølgelig iværksat en stor eftersøgning, men det virkede, som om alle spor sluttede nede på havnen i Svaneke, hvor Susan skiltes fra sine veninder.

Camilla nikkede igen, hun havde læst op på sagen, inden hun kørte. De fire piger havde ved 23-tiden taget to af vandrerhjemmets cykler og var kørt afsted uden at sige noget til de voksne. Nede på havnen havde de mødt de samme drenge, de havde været sammen med den første aften. Pigerne havde fortalt, at Susan ville blive sammen med drengene på havnen, så de tre andre var cyklet videre og var først kommet tilbage sent om natten. Uden Susan.

-	Drengene var en flok unge bøller, sagde klasselæreren. - Sådan nogle, der lavede indbrud og stjal biler. De påstod, at Susan ikke havde været sammen med dem den nat, men erkendte dog, at de havde mødt pigerne nede ved Havnekiosken og havde talt med dem om at mødes senere. Men det var ikke blevet til noget, og samme nat kørte de galt i en stjålen bil.

Steffen Dybvad tav og betragtede eftertænksomt Camilla, som skrev noter.

Hun vidste fra de gamle artikler, at drengene længe havde været mistænkt for at have noget med Susans forsvinden at gøre. Men de var gået fri i sagen, fordi politiet ikke havde været i stand til at samle beviser imod dem. Til gengæld blev de knaldet for en masse andet, da politiet først gik i gang med dem. Der var ingen spor efter Susan i den bil, drengene forulykkede i på strækningen mellem Svaneke og Rønne. Men det viste sig, at den var fyldt med tyvekoster og sprut fra et indbrud i Aakirkeby.

-	Drengene blev dømt for al den ballade, de rendte og lavede, og ham, der kørte bilen, kom vist i fængsel.

-	Hvordan forløb dagen, inden hun forsvandt? spurgte Camilla og ville forsøge at genskabe døgnet, frem til pigerne forlod vandrerhjemmet på cykler.
Han tænkte sig lidt om, men det var tydeligt, at Steffen Dybvad ikke behøvede at grave særlig dybt for at huske den dag.

-	Efter morgenmaden cyklede vi ud til Østerlars Rundkirke, hvor vi så kalkmalerier og brugte en god times tid. Vi spiste også madpakkerne derude. Så fortsatte vi til Almindingen og begyndte ved Syvmasteren, en stor rødgran, der i sin tid væltede i en storm, og som nu har skudt syv nye stammer.

Camilla nikkede hurtigt, inden han kom for godt i gang med undervisningen.

-	Derefter rundede vi Bastamosen, og så cyklede vi videre til Ekkodalen. Det tager altid lidt længere tid, end man regner med, for så er der én, der vælter på sin cykel eller brænder sig på nogle brændenælder. Men vi var heldige med vejret den dag.

Han huskede alligevel ret detaljeret, konstaterede Camilla tilfreds.

-	Efter Ekkodalen, hvor eleverne selvfølgelig skulle råbe: Hvad drikker Møller? cyklede vi videre til Rytterknægten, hvor vi var oppe i udkigstårnet, og der var også tid til at købe slik, inden vi sluttede udflugten af ved Rokkestenen, hvor de alle sammen skulle se, om de kunne rokke den store sten. På den her tur cyklede vi næsten 50 kilometer, så da vi kom tilbage til vandrerhjemmet, var eleverne godt trætte. Efter aftensmaden havde de fri til at gøre, hvad de ville, frem til sengetid.

-	Så Susan var i Ekkodalen, i dagene inden hun forsvandt, konstaterede Camilla, og han nikkede.

-	Ja, hun var også med i Brændesgårdshaven og på Hammershus, det var den sidste udflugt, inden hun forsvandt. Orn torsdagen havde vi planlagt at cykle ned til Dueodde, men da vi opdagede, at Susan var væk, besluttede vi, at jeg tog alene afsted sammen med eleverne, så Lena blev tilbage for at tage imod, når Susan dukkede op.
Han tav og lænede sig lidt frem mod Camilla.

-	Vi troede jo, at hun ville komme, understregede han berørt, og hun nikkede.

-	Men da vi kom tilbage fra turen, var hun stadig ikke kommet. Lena havde allerede talt med Susans plejeforældre, og de var blevet enige om, at Lena skulle kontakte politiet, selvom det godt kunne få nogle voldsomme konsekvenser for Susan. Hun var meget glad for den plejefamilie, hun boede hos, og det gik rigtig godt med hende. Hun trivedes jo og virkede glad for at bo der og glad for skolen, sagde han. - Både Lena og plejeforældrene vidste, at der var en risiko for, at kommunen efterfølgende ville anbringe hende under skærpet opsyn, hvis politiet igen blev indblandet. Men Lena turde ikke at lade være med at gøre noget, og jeg var fuldstændig enig. Det er ikke et ansvar, en skolelærer kan påtage sig, selvom vi jo gik ud fra, at det måske kun drejede sig om et par timer, før hun dukkede op igen.

-	Men sagde veninderne ikke noget?

Han rystede på hovedet.

-	Først bildte de os ind, at de slet ikke havde set, at hun forlod vandrerhjemmet. Det var først om eftermiddagen, da politiet kom for at tale med dem, at de krøb til korset og indrømmede, at de igen var stukket af og havde taget de to cykler. Og at de ikke havde set Susan, siden de skiltes med hende på havnen.

-	Var I selv ude at lede efter hende? spurgte Camilla.

-	Politiet bad os i første omgang om at lade være, så vi ikke ødelagde spor, hvis det blev nødvendigt at sende hunde ud for at lede efter hende. Da vi havde kontaktet politiet, samlede vi alle eleverne og fortalte, at politiet ville komme og tale med dem. Vi gjorde det klart, at det var vigtigt, at de fortalte alt, hvad de vidste eller havde set op til natten, hvor Susan forsvandt.

-	Og det fik pigerne til at fortælle? fortsatte Camilla.
Han nikkede.

-	De var ikke særlig stolte ved udsigten til, at deres forældre ville få at vide, at de var stukket af igen. Særligt Nina var bange for konsekvenserne, hvis hendes far blev informeret, men de fortalte politiet om deres natlige udflugt og udpegede, hvor de sidst havde set Susan. Allerede næste morgen blev den store eftersøgning med sporhunde sat i gang, og bornholmerdrengene blev taget ind til afhøring. Jeg kan ikke længere huske, hvor mange dage der gik, inden den officielle efterlysning blev sendt ud, men derfra rullede det.

Stilheden lagde sig et øjeblik mellem dem, mens Camilla studerede sine noter.

-	Har du sidenhen været i kontakt med de piger, der var veninder med Susan? spurgte hun.

-	Det var svært for alle i tiden efter, fordi hun jo altså ikke kom tilbage, sagde han i stedet for at svare. - Man forsøgte at finde hendes bror, han boede ikke længere på ungdomspensionen og var forsvundet ud af det sociale system. Så politiet havde ikke held med at lokalisere ham før flere år senere, hvor han døde af en overdosis på Vesterbro.

-	Så I fik aldrig svar på, om hun havde opsøgt ham, konkluderede Camilla. Der begyndte at tegne sig et billede af en ung, rodløs pige, som blev tabt, fordi hun skilte sig ud, og allerede inden lejrturen havde været en strejfer. En, der kunne finde på lidt af hvert.

-	Det tog hårdt på hendes plejeforældre. Det var en stor sorg for dem. Jeg er ikke i tvivl om, at de oprigtigt holdt af Susan, selvom hun ikke var deres biologiske barn. De blev i mange år ved med at holde kontakt til politiet for at høre, om der var nyt.

En af de konkurrerende aviser havde lige bragt et stort interview med plejeforældrene, der ikke længere boede i Osted. Susan-sagen havde taget hårdt på dem, og hun blev det sidste barn, de tog i pleje, havde der stået i artiklen.
-	Jeg har flere gange kigget efter Susan på Facebook for at se, om jeg kunne finde hende. Selvom der er gået så mange år, bliver det siddende i én. Man bliver ved med at håbe, at hun en dag dukker op. Jeg troede som sagt, at hun var stukket af fra øen, ligesom hun før var stukket af fra børnehjem og flere af de tidligere plejefamilier, hun boede hos. Og jeg tænkte, at hun nok skulle klare sig, hun var jo en stærk pige. Og bestemt ikke dum.

-	Men de andre piger, forsøgte Camilla igen. - Har du efterfølgende haft nogen kontakt med dem?

Der skete noget i hans blik, og det var tydeligt, at han blev irritereret over hendes spørgsmål. Han rystede på hovedet, som om han ikke forstod, hvor hun ville hen.

-	De var jo alle sammen meget mærket af det, der skete. De var kede af det, og måske burde vi have afbrudt turen, men vi blev derovre den sidste dag, for vi håbede jo også på, at hun ville dukke op igen.

-	Men talte I aldrig om den nat, hvor de tre piger skiltes fra Susan? blev hun ved. - Hørte I, da de kom hjem uden hende?

Længe sad han og stirrede ned i bordet, før han rystede på hovedet.

-	Nej, svarede han endelig. - Vi hørte dem ikke. Lena og jeg sov sammen, og vi var mere optagede af hinanden end af at holde øje med, om eleverne lå i deres senge. Det fortalte vi selvfølgelig politiet, men det var ikke noget, forældrene fik at vide, og jeg vil være glad, hvis du vil lade være med at bringe det frem nu.

Det tog Camilla til efterretning, men hun lovede ham ikke noget.

-	Den eneste, der stod frem og fortalte, at hun havde set de tre piger komme hjem, var Mona Ibsen. Hun mente, at de først var tilbage langt ud på morgenen, men det passede ikke med pigernes
egne forklaringer. Ifølge dem var de allerede tilbage igen omkring midnat.

-	Men det blev vel undersøgt?

Han rystede på hovedet.

-	Mona var meget speciel og forestillede sig mange ting. Havde syner og drømme - jeg ved ikke, hvad man kalder den slags spirituelt halløj. Hun var en sød pige, aktiv og glad, men hun havde en livlig fantasi og lod sig indimellem rive med af de syner og fornemmelser, hun fik. Det handlede måske også om at få opmærksomhed, tror jeg. Inden turen havde jeg egentlig ikke opfattelsen af, at hun skilte sig ud fra de andre, men i tiden op til vi skulle afsted, begyndte hun at opføre sig mærkeligt og ville pludselig ikke med på lejrskoleturen. Hun var bange for, at der ville ske noget. Noget slemt, som hun sagde. Et par uger inden vi skulle rejse, opsøgte hun mig på lærerværelset og insisterede på, at vi skulle aflyse turen. Heldigvis bakkede hendes forældre op, da vi forklarede hende, at alle var nødt til at tage med, for det er jo stadig skole, selvom man er væk hjemmefra. Jeg tænkte faktisk, at det ville være sundt for hende at komme lidt væk. Men så skete det med Susan, og det var bestemt ikke godt for hende. Alle elever blev tilbudt en samtale med skolepsykologen, da vi kom hjem fra Bornholm, men for Mona blev det begyndelsen på et forløb, som fortsatte resten af skoletiden.

-	Så hendes vidneudsagn blev ikke tillagt betydning, fordi hun havde opført sig lidt anderledes?

Han lænede sig frem igen.

-	Jo, vi lyttede da til hendes forklaring, og politiet talte selvfølgelig med hende. Jeg er sikker på, at hendes vidneudsagn indgik i sagen, men for at være helt ærlig, var de tre piger, der havde været sammen med Susan, mere troværdige.
Liselotte Madsens lille etplansvilla i Dåstrup lå i et kvarter, hvor hækkene var høje og frugttræerne gamle. Sommervarmen bølgede tungt over asfalten på den stille villavej, da Louise steg ud af sin bil og gik op ad indkørslen.

Brorens svigermor var lille og væver og meget solbrun. Da hun åbnede døren og fik øje på Louise, kiggede hun usikkert på hende og stillede sig lidt klodset op i døren, så det så ud, som om hun forsøgte at spærre indgangen.

-	Hej, sagde Louise. - Jeg kommer for at høre, hvordan du har det. Kan vi tale lidt sammen?

-	Vi har ikke noget at tale om, svarede Liselotte kort.

-	Hvorfor siger du det? Du er nødt til at fortælle mig, hvorfor du er så sikker på, at Mikkel har gjort Trine noget. Hvad er det, du ved, som vi andre tilsyneladende ikke har indsigt i? Jeg kommer ikke for at anklage dig for noget, det var godt, at du fik Trine efterlyst. Men jeg vil bare gerne forstå, hvorfor det er din opfattelse, at min bror har noget med det at gøre?

Svigermoren kiggede stædigt ned i fliserne.

-	Det eneste, vi alle sammen er interesserede i, er, at Trine bliver fundet, fortsatte Louise indtrængende. - Og derfor er det bedst, hvis vi står sammen og hjælpes ad.
-	Kommer du her som politibetjent? spurgte Liselotte og så endelig op.

-	Nej, svarede Louise. - Jeg kommer her som familie. Men jeg har arbejdet længe nok i politiet til at forholde mig objektivt. Hvis min bror har noget med Trines forsvinden at gøre, så kommer det selvfølgelig frem. Men lige nu er det vigtigst, at vi finder hende. Hvis hun er kommet noget til, skal vi finde ud af, hvad der er sket.

-	Kom indenfor. Endelig trådte hun til side og lod Louise slippe ind. - Der er sket hende noget, det er jeg slet ikke i tvivl om. Hun ville have fortalt mig, hvis de ikke havde det godt sammen. Hvis hun havde planer om at flytte væk. Hun er ikke rejst fra ham.

-	Nej, medgav Louise. - Det tror jeg heller ikke.

Svigermoren så overrasket på hende.

-	Du tror heller ikke på, at hun bare er gået fra ham?

-	Nej, bekræftede Louise. - Men hvorfor mistænker du Mikkel for at være indblandet?

-	Hvem skulle det ellers være? udbrød Liselotte. - Hvem skulle ellers ville hende noget ondt? Jeg har læst et sted, at man altid skal lede efter den skyldige i den nære familie.

Louise betragtede hende indgående.

-	Vil det sige, at du ikke har andet at hænge din mistanke op på, end at den nærmeste familie er det mest sandsynlige sted at lede, når der skal udpeges en skyldig?

Liselotte trak på skuldrene.

-	Han er vel den eneste, der kunne finde på at skaffe hende af vejen, svarede hun så.

-	Jamen, hvorfor i alverden skulle han gøre det? udbrød Louise uforstående. - Den dag hun forsvandt, havde de næsten lige talt sammen. De havde aftalt, at han skulle købe ind til aftensmad på vej hjem. De skulle på Malerklemmen og spise æbleskiver, hvis
ikke børnene var for trætte. Hvad får dig til at tro, at han gik med planer om at skaffe hende af vejen?

-	Jamen, hvem skulle det ellers være? gentog svigermoren og kiggede udfordrende op. Louise rakte en hånd frem og lagde den på hendes.

-	Min bror elsker din datter, sagde hun stille. - Han ville aldrig gøre hende noget. Ved du godt, at han er indlagt på en psykiatrisk afdeling, fordi han har forsøgt at begå selvmord to gange? Han er sønderknust.

-	Han føler vel skyld, svarede hun afvisende, men trak ikke hånden til sig.

-	Nej. Louise rystede på hovedet. - Hans hjerte er knust. Han føler hjertesorg.

De sad lidt og så på hinanden.

-	Men hvis det ikke er ham, hvem er det så? udbrød Liselotte desperat, som om hun var villig til i blinde at gribe efter en anden at kaste skylden på. Louise kunne ikke bebrejde hende. Hun bebrejdede sig selv, at hun ikke havde opsøgt brorens svigermor med det samme. Forstod pludselig, hvor ensomt det måtte være at stå alene med sin mistanke og frygt.

-	Vi finder ud af det, lovede Louise. - Men vi er nødt til at hjælpes ad.

Det varede lidt, inden Liselotte langsomt nikkede og gav Louises hånd et klem.

-	Det var måske også lidt overilet at tro, at Mikkel havde gjort noget slemt, han er jo en sød dreng. Men jeg ved, at der er sket min datter noget.

-	Og jeg er meget tilbøjelig til at tro, at du har ret, medgav Louise og fortalte, at Kirstine og Malte var flyttet ud til hendes forældre i Hvalsø. - Vi er nødt til at skærme de to små lidt, mens det her står på.
Deres mormor nikkede og sagde, at hun selv havde tænkt på, om hun skulle tilbyde at tage sig af dem.

-	Men de kender jo dine forældre bedre, vi er ikke længere helt så tætte, efter jeg er begyndt at opholde mig meget i Spanien.

-	Jeg synes, du skal tage ud og være lidt sammen med dem. Frygt vokser let, når man er alene. Mine forældre vil kun synes, at det er hyggeligt.

Det var sagt absolut for egen regning, hendes mor ville skulle sluge nogle gigantiske kameler, før hun var klar til at byde Trines mor indenfor. - Og så må jeg hellere forberede dig på, at der formentlig dukker journalister op, som vil tale med dig om Trine. Mit råd er, at du ikke taler med dem, før vi ved noget mere. Men det er selvfølgelig helt op til dig. Jeg vil ikke afholde dig fra det, men det er nok klogt, at vi venter med at udtale os offentligt, til vi har fundet ud af, hvad der er sket.

Det var det tætteste, hun kunne komme på at lukke munden på svigermoren, følte hun.

Liselotte nikkede.

-	Hvordan har Mikkel det? spurgte hun. - Jeg så ham kort oppe på politistationen, og hvis det nu ikke er ham, må han jo have det ganske forfærdeligt.

Louise nikkede.

-	Han har det uden tvivl værre end forfærdeligt, medgav hun.

-	Og det er min skyld, sagde Liselotte og gned sig over panden.

-	Nej, trøstede Louise. - Det er ikke din skyld. Politiet tænker, som du gjorde, at det mest oplagte sted at lede først er blandt de nærmeste relationer. Langt de fleste drab, der begås her i landet, er nærdrab, hvor offer og gerningsmand kender hinanden.

-	Drab, gentog Trines mor fortvivlet. - Du tror, hun er død.

-	Nej, skyndte Louise sig at sige. - Det siger jeg ikke, men jeg føler mig ret sikker på, at politiet har indledt en drabsefterforsk-
ning, og det skal vi kun være glade for. Det betyder, at de går alt igennem. Hvis hendes forsvinden stadig lå som en eftersøgning, ville hun bare være meldt savnet, indtil der dukkede noget op, der indikerede, at der lå en forbrydelse bag. Så lige nu arbejder politiet på højtryk. Jeg er bare ked af, at min bror er deres hovedmistænkte, for jeg tror ikke, at han har gjort Trine noget, og derfor vil jeg forsøge at finde ud af, hvad der er sket.

Hun kunne sagtens selv høre, hvordan hun rullede alle sine professionelle floskler ud. Og mindede sig selv om, at det var familie, hun sad over for.

-	Jeg er bekymret for ham, indrømmede hun. - Jeg håber, han er stærk nok til at stå det igennem. Jeg kan ikke regne ud, hvad der kan have fået Trine til at efterlade børnene, inden han nåede hjem. Der må være sket noget, umiddelbart op til at hun forsvandt. Hvad ville få din datter til at forlade huset og børnene på den måde?

-	Trine er der altid for andre, svarede hendes mor kærligt. - Meget hjælpsom.

Louise nikkede.

-	Da hun gik, må hun have forestillet sig, at hun ville være hurtigt tilbage. Ellers ville hun ikke have forladt børnene, tænkte hun højt.

-	Kan det være naboerne? foreslog Liselotte.

-	Mikkel har allerede talt med alle, der bor omkring dem. Han har også talt med hendes veninder, man kunne jo sagtens forestille sig, at hun ville springe til, hvis én af dem havde brug for hende.

Liselotte nikkede.

-	Har hun sagt noget som helst til dig om venskaber, hun har genoptaget? Veninder, hun er begyndt at se igen? Gamle kolleger, eller nogen hun har læst sammen med? Altså folk, hun var sammen med, inden hun mødte Mikkel. Folk, han ikke kender til.

Liselotte tænkte sig længe om, inden hun rystede på hovedet.
-	Men jeg er jo heller ikke den rette at spørge, jeg er her jo ikke.

Det måtte Louise give hende ret i, hun havde ikke taget meget

del i sin datters liv de seneste år.

-	Før i tiden så hun én gang om året de gamle veninder fra gymnasiet, men det løb vist ud i sandet. Når jeg talte med hende, var det ærlig talt mest min opfattelse, at hun hellere ville hygge derhjemme sammen med Mikkel og børnene. Selvfølgelig sås de også med andre, men om det var nogle af de gamle, hun har genoptaget kontakten med, skal jeg ikke kunne sige.

Louise rejste sig og sagde, at hun måtte til at komme videre.

-	Kom ud til Lerbjerg og spis sammen med os i aften, sagde hun. - Børnene vil blive glade for at se dig. Og det vil være godt for os alle at være i det her sammen.

-	Tror du ikke lige, at du skal vende det med dine forældre? Måske er jeg ikke længere velkommen.

-	Selvfølgelig er du velkommen, bestemte Louise. - Vi er én familie. Og du har ikke gjort noget galt. Bortset fra at du kunne have forholdt dig passivt til din egen mistanke, tilføjede hun og forsøgte at få det til at lyde jovialt. Som om det bare var en lille, dum fejl, som de nu måtte se at få lagt bag sig. Men selvfølgelig var det meget mere end det. Det var et svigt og en helt urimelig beskyldning, og det var også muligt, at hendes mor ville have svært ved at lade være med at sige sin mening om Liselottes opførsel. Men lige nu var de nødt til at stå sammen.
Det første, hun registrerede, var lyden af stof, der bevægede sig. Så kunne hun mærke en svag berøring og fornemmelsen af en anden person tæt på. Hun kæmpede forvirret for at blive klar i hovedet, og så trak hun luft ind og skreg, så højt hun kunne. Råbet lød skræmmende og helt forkert i den lammende stilhed. Hun for sammen og stoppede brat med at skrige, da en hård hånd lagde sig over hendes mund.

- Stille, snerrede en hæs stemme i mørket. Hun forsøgte at vriste ansigtet fri, og det lykkedes hende at få hånden verfet så meget væk, at hun nåede at se personen, der sad bøjet over hende. Rædselsslagen begyndte hun at skrige igen, så det brændte i hendes hals, hun snappede grådigt luft ind og skreg vildt ud i mørket. I udkanten af sit synsfelt kunne hun se personen trække sig lidt væk. Et kort sekund nåede hun at tro, at skriget hjalp, at det nyttede at kæmpe imod, men i det samme mærkede hun stikket i sin skulder, og igen mistede hun langsomt kontrollen over sin krop og dernæst bevidstheden.
“Jeg tager til Bornholm,” skrev Camilla i en sms til Louise, da hun sad i lufthavnen og ventede på flyet til Rønne. Hun havde været ved at ringe til hende for at fortælle om Markus og graviditeten, men havde taget sig i det. Hun havde ikke hørt fra Louise, siden hun fortalte, at Mikkels navn var blevet lækket til pressen, og tænkte, at veninden lige nu havde nok i sine egne problemer.

Flyet var forsinket i 45 minutter på grund af en teknisk fejl i Kastrup. I den tid havde hun både nået at bande og svovle over det danske flyselskab og at blive eftertrykkeligt uvenner med sin søns far. Allerede dagen før havde hun forsøgt at få fat i Tobias, og han havde lovet at ringe tilbage, men det gjorde han ikke. Camilla vidste godt, at han var hårdt spændt for med de små tvillinger og sin nye kone, der var svært utilfreds med, at han stadig arbejdede på fuldtid, mens hun gik derhjemme og tog slæbet.

Camilla havde først fået fat i Tobias, da hun sad i gaten og ventede. Og måske var det godt, tænkte hun bagefter. For havde hun ikke været på vej til Bornholm, havde hun formentlig opsøgt ham og slået ham i gulvet med noget tungt og billigt. Da hun havde fortalt Tobias, at deres søn skulle være far, var hans første kommentar, at det da var storartet, for så kunne Markus passe tvillingerne, når
han alligevel skulle gå hjemme med sit eget barn. Hun var godt klar over, at det var sagt lidt i sjov, men kunne også høre, at han faktisk mente det. Camilla var blevet så stiktosset, at hun havde råbt noget meget højt og ubehageligt, og herefter havde hun slukket telefonen.

Vreden sad stadig i hende, da hun pressede den lejede Fiat til det yderste for at nå frem til politigården i Rønne og den aftale, hun allerede nu kunne se, hun ville komme for sent til. Hun havde fået fat i den efterforskningsleder, der sad med sagen om Susan Dahlgaard. I telefonen havde han fortalt hende, at han selv lige var blevet ansat på øen, kort tid før Susan forsvandt. Han havde været med ude at lede efter hende, havde stemt dørklokker og talt med folk i ugevis efter pigens forsvinden.

Gps'en ledte Camilla ned mod Zahrtmannsvej. Hun havde haft planer om at købe lidt rart med fra bageren, men nu ankom hun i stedet med hektiske røde plamager op ad halsen og små-svedige hænder.

-	Velkommen til øen, sagde Steen Wiinberg, da Camilla omsider buldrede ind på politigården. Han rakte imødekommende sin hånd frem til goddag.

Camilla smilede til ham og tog hans hånd. Oftest blev hun mødt med modvilje af politifolk, der ikke fandt det værd at bruge tid på journalister. Men hun kunne også være heldig at støde på betjente, der var af den opfattelse, at pressen og politiet var på samme hold. At begge parter fik noget ud af at tale sammen. Han havde endda lavet kaffe og sat kopper frem.

-	Jeg har forstået, at det var et ægtepar fra Viborg, som var på besøg i Ekkodalen, der fandt hende, sagde Camilla, da de sad over for hinanden med mobilen sat til at optage.

Wiinberg nikkede.

-	Ægteparret var på tur med deres to børn. Det ene barn skulle
tisse, så moren tog hende med op bag et par af de store sten væk fra stien, og derfra fik hun udsyn til klippehulningen, hvor liget lå.

-	Men hvorfor først nu? spurgte Camilla. - Der er gået næsten femogtyve år.

-	Susan har ligget under et stort træ, forklarede han. - Stammen har blokeret for indgangen til klippegrotten. Det er først nu, hvor træet er nedbrudt af tidens tand og er faldet fra hinanden, at indgangen igen er blevet synlig.

-	Er I kommet tættere på at finde ud af, om der ligger en forbrydelse bag hendes død?

Camilla havde gennemlæst de pressemeddelelser, Bornholms Politi havde sendt ud, men de havde været sparsomme med oplysninger i den retning.

-	Det er svært at sige, hvad der præcis er sket. Hun havde en hovedskade, men umiddelbart er det min teori, at hun har søgt tilflugt i klippegrotten og har pådraget sig hovedskaden, da træet væltede ned over hende. Ifølge rapporten fra Retsmedicinsk Institut var der ingen øvrige skader, jeg har talt med retsmedicineren, der forestod obduktionen, for at høre, hvad de ville være i stand til at få øje på nu, hvor liget er mumificeret, og han forklarede, at ved kværkning ville de i nogle tilfælde kunne se brud på tungebenet eller skjoldbruskhornene, selvom liget er tørret ind. Men de fandt ikke andet end bruddet over venstre tinding.

-	Så du tænker ikke umiddelbart, at hun er død som følge af en forbrydelse? spurgte Camilla.

Han vævede igen.

-	Den nat Susan forsvandt, trak et kraftigt regnvejr ind over øen. Der er den mulighed, at hun kan være faldet og have slået hovedet, hvorefter hun er søgt i ly. Eller hun kan som sagt have pådraget sig kraniebruddet inde i hulen, da træet ramte. Klippesprækken er så snæver, at der ikke ville være plads til flere personer, men vi ude-
lukker bestemt ikke, at hun kan have været sammen med en eller flere, som skadede hende, hvorefter de har gemt hende af vejen i grotten. Men det er naturens kræfter, der har væltet træet, som i alle de år har spærret Susan inde - det ville ikke være menneskeligt muligt at løfte den kæmpe stamme.

Han pegede ned på mobilen, der optog deres samtale.

-	De her teorier vil jeg gerne holde for mig selv, da det stadig er for tidligt at sende den slags udmeldinger officielt ud.

Han havde skubbet et kort over Ekkodalen frem over bordet og pegede på et sted, der lå et stykke oppe over den bæk, der løb igennem dalen.

-	Det, der volder problemer, er at forstå, hvad hun lavede alene i det område.

Camilla nikkede.

-	Hvis vi antager, at hun var alene, er det muligt, at hun ville til Rønne for at tage båden til København. Det ville tage hende omkring tre en halv time at gå til Ekkodalen fra vandrerhjemmet. Så tidsmæssigt kan det sådan set godt hænge sammen. Ekkodalen ligger på strækningen mellem Svaneke og Rønne. Men vi ved ikke, hvorfor hun er gået helt derud.

Han lod spidsen af sin blyant følge en afmærket strækning fra afkørslen til Ekkodalen og videre langs kløften op til det sted, hvor Susan blev fundet.

-	Det er ikke, fordi der er vanvittig langt, det ville ikke tage mere end tyve minutter at gå, men hvorfor søgte hun ind i skoven i stedet for at blive på hovedvejen, hvis hun var på vej til Rønne?

Han så tænksomt op på Camilla.

-	Der er også den mulighed, at hun tog en cykel nede på havnen, så ville hun kunne køre strækningen på under en time. Nu er det for sent at sige, om der var efterladt en stjålen cykel derude, det er i hvert fald ikke blevet indrapporteret. Men...
Camilla så afventende på ham.

-	Hun kan også være blevet samlet op af en bilist, som kørte hende derud. Det undersøgte vi selvfølgelig dengang, men vi fandt ingen vidner, der understøtter den teori.

-	Kan det være vejret? spurgte Camilla og fortalte, at Susan og hendes klasse havde været på tur til Ekkodalen, et par dage før Susan forsvandt. - Hvis uvejret tog til, da hun passerede den sidevej, der fører til Ekkodalen, har hun måske søgt ly. Hun kendte jo stedet lidt.

Han nikkede og så funderende på hende.

-	Måske, sagde han. - Jeg synes bare, det er mærkeligt, at en helt ung pige søger alene ind i en mørk skov på grund af et uvejr.

De sad lidt i tavshed, inden Camilla tog fat igen.

-	Jeg har talt med den ene lærer, der var med på lejrskoleturen. Han fortalte, at pigerne mødtes med nogle lokale drenge fra øen. Selvom de blev opdaget, lykkedes det dem alligevel at snige sig ud. Der kørte efterfølgende flere sager mod de drenge - de var vist involveret i en del småkriminalitet. Ved I mere om dem?

Der lå store dynger af sagsmapper på skrivebordet foran ham. Han ledte lidt, inden han trak en gulnet folder med lasede hjørner frem fra bunken.

-	Vi kunne aldrig bevise, at Susan Dahlgaard var sammen med dem, den nat hun forsvandt. Og der blev ellers kørt hårdt på de drenge.

Camilla tjekkede, at optageren stadig kørte.

-	Til at begynde med var vi mest interesserede i, om Susan var sammen med dem, efter hun skiltes fra sine veninder nede på havnen. Og det var hun muligvis, men hun var ikke med i den bil, drengene forulykkede i samme nat. Så hvad der er sket, fra Susan forlod sine veninder nede på havnen, til hun nåede frem til Ekkodalen, mangler vi stadig at finde ud af.
-	Hvor cyklede de andre piger hen, da de skiltes fra Susan? spurgte Camilla.

Igen bladrede han i de gamle vidneafhøringer.

-	De kørte om til Svaneke Røgeri. Der står nogle borde og bænke udenfor, hvor man kan sidde og se ud over vandet. De indrømmede, da vi afhørte dem, at Susan havde været nede i Brugsen efter aftensmaden. De fire piger havde splejset til en flaske rom og en pakke cigaretter, og det sad de og hyggede sig med.

Camilla grundede lidt.

-	Så skal der alligevel drikkes pænt igennem, ikke? sagde hun og forsøgte at huske, hvor meget sprut man kunne kapere, når man var tretten. Hun havde selv i sin tid drukket sin første afskyelige hvide Martini til en ungdomsklubfest, og så havde hun brækket sig i hækken resten af aftenen.

Han så spørgende på hende.

-	Altså, pigerne sagde jo dengang, at de var hjemme igen omkring midnat. Hvis de først forlod vandrerhjemmet ved 23-tiden, så skulle de både have mødt drengene på havnen, kørt hen til røgeriet, drukket og røget og cyklet tilbage på vandrerhjemmet på cirka en time. Så skal de godt nok have drukket den rom hurtigt.

-	Eller levnet, indskød han tørt.

Den godtog Camilla.

-	Men der er vel også den mulighed, at de var ude længere, end de påstod, fortsatte hun.

-	Hvilken interesse skulle de have haft i at lyve om det? spurgte han.

-	For at dække over et eller andet, foreslog hun. - Gøre sig mere uskyldige, end de var?

Hun tænkte sig lidt om, inden hun rystede på hovedet.

-	Det er jo også lige meget nu. Men en af de andre piger fortalte
dengang, at de tre veninder først kom tilbage ud på morgenen - at hun så dem, da de kom.

Han nikkede eftertænksomt.

-	Jeg kan godt huske hende, sagde han så. - Og vi talte faktisk med hende en ekstra gang, efter lejrskoleklassen var taget hjem. Det var en kollega fra Roskilde Politi, der opsøgte hende. Der var noget interessant ved hendes vidneudsagn, men det stemte bare ikke, viste det sig. Hun mente, at pigerne var kommet hjem omkring klokken 4.30, kort tid inden solen stod op. Men den morgen var der så regntunge skyer, at det ikke ville være muligt at se det lysne så tidligt.

-	Så hendes vidneudsagn faldt på, at det var overskyet og gråt? udbrød Camilla.

-	Det, hun sagde, stemte jo samtidig ikke overens med de andre pigers forklaring. Vi havde dengang grund til at tro, at hun forsøgte at gøre sig interessant. Der var ingen af de andre fra klassen, der havde hørt hende stå op om natten eller bemærket, at hun havde været ude. Og hvis det passede, hvad hun fortalte, skulle hun jo have siddet udenfor i det frygtelige uvejr, der rasede det meste af natten. Det var der ingen grund til at tro, hun havde gjort. De tre piger forklarede samstemmende, at de kom hjem, inden stormen for alvor tog fat, og den tiltog ved ettiden den nat.

-	Men hvad hvis hun havde ret? spurgte Camilla.

-	Hvis hun havde ret, ville vi vel bare have fundet ud af, at pigerne måske havde drukket mere, end de fortalte, og muligvis havde været mere berusede, end de gav udtryk for.

-	Ja, afbrød Camilla. - Eller løj om, hvad der skete, da de skiltes fra Susan. Måske ville de ikke have hende med, når de skulle mødes med drengene.

-	Men hør, vi tog skam pigens udsagn alvorligt, og vi talte også
med de andre piger flere gange, sagde han og var nu lidt afmålt i tonen. - Vi blæste den helt store eftersøgning i gang. Rejseholdet kom herover, store ekstra politistyrker, og hjemmeværnet hjalp os med at lede. Vi havde hele vores fokus på at finde Susan Dahl-gaard.

-	Fortæl mig om de fire drenge. Camilla skiftede retning, inden han helt fortabte sig i at forsvare sig selv. - De forulykkede i en bil, efter de havde mødt pigerne på havnen, ikke?

Han nikkede.

-1 den kraftige regn mistede de herredømmet og kørte ind i et træ i en stjålen bil. De var nogle rødder dengang.

-	Hvad skete der med dem? spurgte Camilla.

-	To af dem havde trods deres unge alder allerede været anholdt i forbindelse med hærværk og tyveri. Thomas Krogh, ham, der kørte bilen, blev sendt til afsoning i et ungdomsfængsel i Jylland. Jeg mener, at Daniel Axelsen og de andre blev idømt betinget straf og samfundstjeneste for indbrud, hæleri og hærværk. De bor stadig på øen og har for længst lagt deres kriminelle ungdomsår bag sig.

-	Bor de her alle sammen endnu?

-	Tre af dem, svarede han. - Vi har netop genafhørt dem efter fundet af Susans lig.

-	Og den sidste?

-	Thomas Krogh er afgået ved døden. Et par år efter sin løsladelse blev han ramt af en hashpsykose. Han kastede sig i havet fra en klippe og blev knust mod stenene. Han blev hængende i det kriminelle miljø efter at have afsonet sin straf.

-	Hvor gamle var drengene dengang?

Wiinberg trak endnu en sagsmappe frem fra bunken og læste op.

-	Femten-seksten år. De gik i niende klasse. Thomas Krogh, som til daglig blev kaldt Lange, var gået ud, men de andre gik stadig i skole.
-	Jeg vil forsøge at stykke sammen, hvad der skete under lejrskoleturen herovre. Var det almindeligt, at de her drenge hang ud med lejrskoleeleverne? spurgte hun og huskede, at flere fra hendes egen klasse også havde mødt nogle lokale på øen, som de havde holdt kontakt med, længe efter de kom hjem.

Han nikkede.

-	Det var jo en anden tid dengang, inden mobiltelefoner og sociale medier, man hang ud med hinanden, og når der kom nye spændende unge mennesker til øen, så blev der holdt ekstra øje, og mange forbindelser er blevet skabt på den måde. Jeg har da også selv været ung, sagde han og smilede med et glimt i øjet. Camilla smilede tilbage og tænkte, at han kunne godt have været en af dem, hun selv havde fundet interessant. Han var lyshåret og havde brede kindben på en måde, hun ville have lagt mærke til dengang.

-	Jeg kommer fra Hasle, så medmindre det var der, I boede, var det nok ikke min knallert, du sad bag på, sagde han og smilede drillende.

Afsløret, tænkte hun og rystede smågrinende på hovedet.

-	Svaneke, sagde hun. - Så det er ingen skam, at vi ikke husker hinanden.

Han blev igen alvorlig.

-	Vi er i gang med at genafhøre flere af vidnerne fra dengang. Lige nu fokuserer vi på, om nogen kan have set Susan i nærheden af Ekkodalen, men vi efterlyser alle, der husker noget fra dagene omkring hendes forsvinden.

-	Det forladte hus, hvor drengene hang ud, findes det endnu? spurgte hun.

Han rystede på hovedet.

-	Det er for længst revet ned, det var meget forfaldent, men dengang vi ledte efter Susan, blev den gamle rønne endevendt. Vi
fandt masser af tyvekoster, men ingen spor af, at hun havde befundet sig i huset, fortalte han.

-	Hvad med de andre piger? spurgte Camilla. - Fandt I spor efter dem derude?

Han så tankefuldt på hende, men rystede så på hovedet.

-	De var ikke relevante i den forbindelse, så det var kun Susan, der blev søgt efter.

-	Så I ved ikke, om de tre veninder kan have opholdt sig i det forladte hus, den aften Susan forsvandt?

Igen betragtede han hende, inden han rystede på hovedet.

-	Nej, svarede han. - Det ved vi ikke. Hvorfor spørger du?

-	Bare en tanke, svarede Camilla og nikkede på samme tid beroligende og afvisende, og han sagde ikke mere.

Camilla takkede for hans tid og bad om navnene på de drenge, der stadig boede på øen. Hun kunne se, at han tøvede, men så skrev han deres navne og adresser ned til hende.

-	Alle kender alligevel alle her, sagde han. - Så i stedet for, at du går ned på havnen og spørger efter dem, så folk bliver klar over, at de igen er i pressens søgelys, så får du dem af mig, men træd lidt varsomt. De var igennem meget dengang. Og de har jo familier nu, i hvert fald to af dem.

Camilla studerede navnene. To boede stadig i Svaneke, den tredje i Nexø.

-	Daniel Axelsen skal du nok forsøge at få en aftale med på forhånd, han er langturschauffør, så han er ofte væk. Men de to andre burde du kunne fange nu.
Det havde ikke været let at få et værelse, sæsonen var skudt i gang. Camilla havde først ringet til Melsted Badehotel og forsøgt at få dem til at presse hende ind, men der var helt udsolgt. Så havde hun kastet al sin charme ud over receptionisten på Hotel Siemsens Gaard, og der var det lykkedes hende at få det sidste ledige værelse i Svaneke, og det passede fint nu, hvor det viste sig, at to af de nu voksne mænd stadig boede i byen.

De fleste borde uden for cafeen var besat af gæster med kaffekopper og fadøl. Sommerstemningen lå afslappet hen over snak, solhatte og børn, der løb omkring og legede, men indenfor i restauranten var der ingen gæster. Ved det bagerste bord henne ved indgangen til køkkenet sad to mænd og en kvinde iført kokkejakker og småternede bukser og spiste personalemad. En ung kvindelig tjener kom Camilla i møde.

- Velkommen, sagde hun. - Køkkenet åbner først klokken fem, men vi serverer drikkevarer udenfor.

Camilla takkede og fortalte, at hun kom for at tale med Finn Kofoed. Navnet lod til at forvirre den unge kvinde, som begyndte at ryste på hovedet, men en af kokkene lænede sig lidt bagud og gav døren ud til køkkenet et skub.
-	Skipper! råbte han.

-	Hedder han Finn? udbrød den unge tjener og grinede over til de andre.

Håret lå glat tilbage, han var solbrændt, og solbrillerne sad oppe i panden. Hans blik havde scannet Camilla, inden hun nåede at danne sig et indtryk af ham. Hun gik frem og præsenterede sig og spurgte, om han havde tid til at tale lidt med hende.

Han så hurtigt hen mod sit personale, inden han nikkede og lagde en hånd mod hendes lænd for at føre hende om bagved.

-	Vi går ovenpå, sagde han. Uden at spørge hende, hvad hun ville have, trak han to colaer op fra en køleskuffe og lod kapslerne falde ned på gulvet.

-	Susan Dahlgaard, sagde han, da de var kommet op ad trappen til et mindre selskabslokale med vindue ud mod gågaden.

-	Husker du hende? spurgte Camilla og betragtede hans blå øjne. Han nikkede. Håret var næsten hvidt, og ved første øjekast fik den solbrændte kontrast ham til at se sommersund ud, men tæt på virkede han træt. Hærget, tænkte Camilla og spurgte, hvor længe han havde været restauratør.

-	Ti år, svarede han. - Jeg arbejdede for min far, indtil han solgte sin fiskekutter og trak sig tilbage i 2008. Aret efter købte jeg stedet her og driver derudover to sommerbeværtninger, en i Gudhjem og en i Allinge.

Så var der ikke noget at sige til, at han virkede lidt udslukt, tænkte Camilla.

-	Jeg er klar over, at politiet allerede har talt med jer igen. Jeg kommer lige fra Rønne, det var Wiinberg, der fortalte, hvor jeg kunne finde dig. Jeg gik på den samme skole som Susan Dahlgaard, men nogle klasser over hende.

Han havde lænet sig tilbage og betragtede hende afventende. Selvom han virkede træt, var der noget vagtsomt i blikket, men han
lod ikke til at være generet af, at hun tog den gamle sag op. - Husker du, hvordan I mødte pigerne?

Han nikkede og fortalte, at han og de andre drenge plejede at hænge ud nede på havnen.

-	Indimellem tjente vennerne også lidt penge ved at hjælpe min far, jeg arbejdede fast for ham efter skoletid, de andre gik bare til hånde, når der var brug for det. Når vi så havde penge på lommen, var der jo til cigaretter og lidt øl, og hvis der var piger i byen, inviterede vi dem nogle gange med. Det var jo altid mere spændende med piger udefra.

-	Og hvad husker du fra den aften, hvor Susan Dahlgaard forsvandt?

Nu lænede han sig lidt frem og kløede sig i tindingen, inden han rakte ned i brystlommen og hev en pakke cigaretter frem.

-	Hun var en spændende pige, sagde han, da han havde tændt smøgen og skubbet vinduet bag sig lidt op. - Og pæn. Jeg lagde allerede mærke til hende, da vi mødte pigerne den første dag. Hun var anderledes end de andre. Virkede mere moden. Jeg kan huske, hun fortalte, at hendes bror boede på Amager, at han var musiker og tog stoffer. Jeg troede ikke rigtig på hende. Ikke til at begynde med. Hun fortalte også, at hun var vokset op på et børnehjem og var stukket af fra sine plejefamilier flere gange. Det var, som om alt, hvad hun sagde, lige fik en ekstra tand, som om hun spillede op eller sådan noget. Og den var vi jo med på. Der var spark i hende, der skete noget. Hun var frækkere og friskere end de andre. Jeg kunne godt lidt det.

Camilla kunne ikke lade være med at bemærke, hvordan han lod sig rive med af fortællingen, som om han stadig havde minderne lagret et sted, hvor de var lette at komme til.

-	Men den aften, sagde Camilla.

Han nikkede og lænede sig helt frem. Stødte cigaretstumpen ned i den tømte colaflaske og flettede fingrene foran sig.
-	Den aften var noget ged, sagde han og holdt Camillas blik fast. - Vi kørte galt og blev taget med alt muligt lort i bilen. Vi var nogle rødder dengang.

-	Men pigerne, afbrød Camilla. -1 mødte dem nede på havnen. Hvad husker du om det møde?

Et øjeblik lod han blikket hvile et sted på bordpladen, som om han tabte tråden, men så nikkede han.

-	Vi mødte dem, men vi talte ikke rigtig med dem, de tog videre, og vi skulle noget andet, sagde han.

-1 skulle ud og lave indbrud, foreslog Camilla.

Han så op og nikkede.

-	Lange havde stjålet en bil i Nexø, vi havde kig på et hus i Aakirkeby, vidste, at det var ubeboet, og havde planlagt at tømme det.

-	Hvad skete der nede på havnen? Så I, om pigerne skiltes, eller om de fortsatte sammen?

Han undgik hendes blik, mens han langsomt rystede på hovedet.

-	Vi kørte før dem, jeg kan huske, at jeg så dem stå foran Havnekiosken med den flaske sprut, de havde købt.

Nu kiggede han op.

-	Jeg ville hellere være blevet. Jeg var ret glad for piger dengang og var samtidig lidt af en tøsedreng, så de bræk, vi rendte og lavede, var ikke rigtig noget for mig. Jeg fulgte mest bare med, fordi jeg ikke ville holdes udenfor.

Glad for piger, det kunne han godt bilde hende ind.

-	Så de var alle fire samlet, da I kørte?

Han nikkede.

-	Så I de andre piger igen? Altså Susans veninder, inden de rejste fra øen?

I det samme blev der kaldt nede fra køkkenet.
-	Skipper, dem med selskabet er kommet. De venter i restauranten.

Han rejste sig og rystede på hovedet.

-	Vi så ingen af dem igen, sagde han, og så var audiensen hos restauratøren forbi.

Det passede Camilla fint. Hendes hoved summede, mens hun forsøgte at stykke brikkerne sammen. Og efterhånden fandt hun det svært at bebrejde lærerne fra Osted Skole, at de havde gættet på, at Susan Dahlgaard selv havde valgt at forsvinde. Den der trang til at spille op kombineret med den problematiske opvækst, det lå ligefor. Og hun kunne snildt forestille sig, hvordan de lokale drenge var faldet på røven over hende.

Camilla tømte sin cola og lod flasken stå, inden hun gik ned ad den tæppebeklædte trappe. Der var begyndt at dufte af mad, og de tre kokke, der havde siddet og spist, stod nu i køkkenet og var ved at gøre klar til aftenrykket. Klokken var næsten seks, da Camilla gik tilbage mod hotellet.

- Hvad siger du, har du spist sammen med Markus? udbrød hun overrasket, da hendes far ringede. Tjeneren havde lige ryddet bordet foran hende, og Camilla var i gang med at slå adresserne op på de to mænd, hun ville opsøge den næste dag.

Tonny Nielsen boede i en lejlighed nede ved havnen i Svaneke, mens Daniel Axelsen havde adresse i Nexø. Hun havde googlet deres navne, der dukkede to avisartikler op om lastbilchaufføren, Tonny Nielsen var der ikke noget på. Wiinberg havde fortalt, at han var førtidspensionist og burde være til at træffe.

-	Han ringede til mig i eftermiddags og sagde, at han havde noget at fortælle, fortsatte hendes far. - Så jeg kørte ind til byen.

Der opstod en stilhed, mens Camilla forsøgte at samle tankerne.
-	Jeg troede, at du skulle spille bridge i aften, sagde hun ende-

Hg-

-	Ja, pyt, sagde Iran. - Der sker jo ikke noget ved at springe over en gang eller to. Det var dejligt at se Markus. Han er en meget fornuftig dreng, og hvor er han blevet stor.

Ikke stor nok, tænkte Camilla, irriteret over, at de sådan mødtes på en måde, der føltes, som om det foregik bag hendes ryg. Og hendes søn var heller ikke stor nok til at vide, at hvis han havde brug for en mandfolkesnak, så nyttede det ikke at tage den med sin morfar, som ikke anede, hvad det ville sige at være der for andre.

-	Det er en meget ansvarsfuld dreng, du har opdraget, fortsatte hendes far med varme i stemmen. - Du kan sandelig være stolt over, at han i så ung en alder er voksen nok til at leve op til sine forpligtelser. Jeg kunne forstå, at det også er noget, I har talt om.

Igen stilhed, men så tog hun sig sammen.

-	Jeg har forklaret ham, at det ikke dur. Han skal ikke være far nu. Du har ret, han er en ansvarsfuld og god dreng. Men han er stadig kun en dreng på sytten år. Tænk på alt det, han kommer til at gå glip af.

-	Ja, eller alt det, han får, tilføjede hendes far. - Børn er livets største gave, tilføjede han salvelsesfuldt.

-	Far, for helvede! råbte hun i et voldsomt brus af raseri. - Du kunne også bare prøve at være på min side. Han ved ikke, hvad han gør. Han ved ikke, hvad det indebærer at få et barn. Hvilket ansvar der følger med. Hvor fanden skulle han vide det fra? Han får stadig lommepenge. Han skal i gymnasiet efter sommerferien. Hans frontallapper er ikke engang færdigudviklede. Han tænker spontant, overskuer ikke konsekvenser. Han er ikke engang gammel nok til at tage kørekort. Det er helt håbløst at tro, at han kan overskue, hvad det vil komme til at betyde for hans fremtid at få et barn nu.
-	Han er meget glad for Julia. Og hun lader også til at være en virkelig sød pige, sagde hendes far upåvirket.

-	Så hun var også med!

-	Ja, vi var da alle tre ude at fejre det. De unge mennesker glæder sig, og jeg følte, at vi havde en virkelig god snak. På mig virker det nu, som om de godt er klar over, hvad de er på vej ud i.

-	Jeg er nødt til at løbe, sagde Camilla og lagde på, inden han nåede at sige mere. Hun følte sig varm i kinderne, men hendes fingre var iskolde. Hendes lille søn. Ham, der lige havde gået til breakdance og skulle følges til alt. Det vibrerede uroligt under hendes hud, og uroen forplantede sig til en flimren bag brystet. Kontroltab og kærlighedstab. Der var ikke noget menneske, hun følte sig mere forbundet til eller elskede højere end sin søn, og lige nu var det, som om han sivede væk mellem hendes fingre. Som om han vendte sig i en anden retning og ikke længere havde brug for hende som sin nærmeste.

Der gik et øjeblik, før hun opfattede tjenerens stemme. Han stod ved siden af bordet og spurgte, om hun var okay. Camilla glippede lidt med øjnene, inden hun tonløst bad om en dobbelt whisky.
Det støvregnede en smule, da Camilla forlod hotellet og gik ned ad Havnebryggen mod Postgade. Der var ingen dørtelefon i nummer 12B, men den grønne hoveddør stod åben, så hun trådte ind i opgangen og stod et øjeblik og dannede sig et overblik over ejendommens beboere. Tonny boede i stueetagen. Hans navn havde tabt sit y, så noget tydede på, at han havde boet der længe, tænkte hun. Hun ringede på og lyttede efter fodtrin på den anden side. Klokken var ti, hun havde bevidst ventet, så hun ikke tog ham på sengen. Hun ringede på igen og lyttede, mens den skarpe ringelyd skar sig gennem formiddagsstilheden i opgangen. Hun skulle til at trykke ringeklokken i bund en gang til, men i det samme gik naboens dør op, og en yngre kvinde med et spædbarn på armen kom ud og nikkede høfligt til Camilla.

-	Mon du ved, om Tonny Nielsen er bortrejst for tiden? spurgte hun, mens kvinden fik barnet spændt fast i bæreselen på maven.

-	Det har jeg svært ved at forestille mig, sagde hun på syngende bornholmsk. - Prøv nede på havnen, de plejer at sidde på bænken helt ude for enden af molen eller nede foran Havnekiosken.

-	De? spurgte Camilla.

-	Ham og de andre, nøjedes hun med at svare og kantede sig
forbi Camilla. - Han var i hvert fald hjemme i aftes, for han hamrede på væggen, da Lykke begyndte at græde.

Der sad tre mænd for enden af molen med ryggen til hende og blikket mod Østersøen. Hun tænkte, at alle byer nok havde en Bajers Plads. Her i Svaneke lå den på havnen og bød på en langt bedre udsigt, end man havde på det lille købmandstorv i Osted.

Kort overvejede Camilla, om det ville være en god idé at købe nogle øl med til Tonny, men besluttede sig i stedet for at invitere ham med op på hotellets udendørs terrasse. Hun måtte have ham væk fra de andre, hvis hun skulle forsøge at få noget ud af ham.

-	Tonny? sagde hun spørgende, da hun nåede ud til dem.

De tre mænd vendte hovederne mod hende, men kun én nikkede. Han sad yderst til højre på en elektrisk handicapscooter, han havde halvlangt, næsten sort hår og en kraftigt markeret sideskilning, der forsøgte at dække månen, der ikke lod sig skjule, når man stod bag ham.

-	Hvem spørger? sagde han, som om scenen udspillede sig i en amerikansk western og ikke på havnen i Svaneke. Han nød tydeligvis opmærksomheden.

Selvom den lette sommerregn stadig hang i luften, var der ved at komme liv på havnen. Sejlerne gik og ordnede deres både, nogle provianterede, andre lod sig bare betragte af feriegæsterne, der promenerede på kajen.

-	Jeg hedder Camilla Lind, sagde hun og tilføjede, at hun kom fra Morgenavisen. - Jeg vil gerne have lov at tale med dig.

Tonny betragtede hende udtryksløst, mens han langsomt tømte sin øl og stillede flasken fra sig i kurven på scooterens styr.

-	Det behøver ikke at tage så lang tid, sagde hun imødekommende. Men han var allerede ved at lyne sin røde Adidas-trøje,
inden han med et kort nik til kammeraterne signalerede til hende, at han var klar til at køre.

Camilla foreslog, at de kunne sætte sig op på terrassen, men han ville hellere hen på en café, der lå lidt længere ude ad Havnebryggen og så op til højre, forklarede han, og det gik op for Camilla, at han måske ikke havde så meget lyst til, at folk skulle se, at han talte med hende.

-	Fint, sagde hun. - Du bestemmer.

- Jeg tænkte nok, at I ville komme, nu, hvor de har fundet hende, sagde han, da de sad over for hinanden med kaffe i hvide kopper. Det var en ældre dame, der havde serveret for dem og uopfordret var kommet med en tallerkenfuld frisksmurte franskbrødsskiver, som nok mest var tiltænkt Tonny. -1 går talte jeg også med Skipper om, at vi nok skal trækkes igennem hele møllen igen, selvom det er så mange år siden, og ingen af os kendte hende.

-	Jeg er slet ikke ude på at trække dig igennem nogen mølle, skyndte Camilla sig at sige.

-	Når man én gang er i systemet, så er man jo stemplet.

Det undlod Camilla at kommentere.

-	Bare se på Lange, han klarede den ikke. Han havde ingenting gjort, og alligevel blev folk ved med at tro, at han havde noget med Susan-sagen at gøre, bare fordi det var ham, der røg i spjældet. Men det var jo for noget helt andet. Det glemmer folk bare. Han var vores kammerat, og vi forsøgte at hjælpe ham, men ingen gad høre på os. Det er det, jeg siger: Man er stemplet.

-	Jeg vil bare gerne tale med dig om den aften, hvor I mødtes med pigerne nede på havnen, sagde Camilla.

-	Mødtes med, fnøs han. - Vi mødtes ikke med dem, de kom rendende efter os. Vi havde ikke bedt dem om at komme. De var alle sammen vilde med Skipper.
Der var så meget bitterhed i hans stemme, at det virkede, som om han stadig følte sig forsmået.

-	Husker du Susan Dahlgaard? spurgte hun forsigtigt, og han nikkede langsomt.

-	Jeg husker hende. Hende glemmer man ikke sådan lige, efter hun smed alt tøjet og sprang i vandet.

Han smilede lidt lummert.

Han lugtede af gammel alkohol, og træningstrøjen havde beskidte skjolder. Men nu, hvor hun sad og betragtede hans ansigt, noterede hun sig de fine træk og lange linjer. Han havde været en køn dreng, inden der gik druk i den.

-	Gik du og de andre drenge i klasse sammen? spurgte hun for at få ham i gang.

-	Lange var gået ud. Jeg gik i klasse med Daniel, og Skipper gik i parallelklassen.

-	Og Lange - det er Thomas Krogh, ikke? spurgte hun.

-	Var, rettede han hende hurtigt. - Han er død.

Han pressede fortænderne ned i sin underlæbe uden at se på hende.

-	Hvordan døde han?

-	Han kastede sig ud nede ved Helligdomsklipperne. De sagde, at han var blevet ramt af en hashpsykose. Jeg ved sgu ikke, om han troede, at han kunne flyve, eller om han bare ikke ville have mistanken hængende over hovedet længere. Alle troede jo, at han havde taget hende med i bilen.

Der var ikke noget sentimentalt over det, han sagde. Det var mere bare sådan, det var.

-	Det skete et par år efter, han var blevet løsladt. Lige da han kom ud, boede han vist et sted uden for København. Han havde mødt en dame i spjældet. Men da det gik i stykker, flyttede han tilbage hertil.
Camilla havde lagt sin mobil på bordet og tjekket, at den optog, men hun havde ikke spurgt om tilladelse, tænkte, at han var typen, der kunne blive provokeret, hvis hun sagde det. Men han var jo klar over, at hun var kommet for at lave en historie.

-	Det var ikke så meget, jeg så til ham, efter han kom tilbage. Han havde forandret sig, mens han sad inde. Jeg har nu aldrig brudt mig specielt meget om ham, men det var ham, der skaffede penge og vidste, hvor man kunne få fat i flere. Hans mor er min mors kusine, så vi har kendt hinanden, fra vi var små.

Han blev tavs et øjeblik.

-	Selvom han var lidt ældre end os, så tror jeg, at han så op til Skipper, fordi hans far var rig, og de boede i en stor villa.

Han pegede i en retning ud bag Camilla.

-	Lange ville gerne være som ham. Det var altid sjovt, når der kom lejrskoleklasser hertil, vi lærte næsten altid nogle at kende, og det er klart, at vi holdt øje med, om der var nogle søde.

Han smilede lidt overrasket, som om han havde glemt, at der også havde været noget rart ved at være ung.

-	Selvfølgelig, sagde Camilla.

Damen med forklædet kom hen til deres bord og tog deres kaffekopper med om bag disken for at fylde dem op. Camilla kunne ikke undgå at bemærke, at en snapseflaske blev vippet flere gange, og kunne konstatere, da hun fik sin kop tilbage, at det ikke var hendes kaffe, der var blevet spædet op.

-	Den nat? fortsatte hun.

-	Vi havde et ærinde, men vi sagde, at vi nok kørte ud i huset bagefter.

-	Huset? gentog Camilla.

-	Vi kom jo ude i det der hus.

Igen pegede han på et sted bag Camilla, og det gik op for hen-
de, at det med retninger nok ikke skulle tages så bogstaveligt, men mere indikerede, at det var et andet sted end her.

-	Det stod tomt og havde gjort det længe.

-	Aftalte I, at pigerne skulle køre derud og vente på jer? Camilla lænede sig ivrigt ind over bordet, kunne pludselig se en mulig sammenhæng.

Han sank lidt sammen og stirrede længe ud ad vinduet, inden han kiggede tilbage på hende.

-	Så langt kom vi ikke. Jeg brækkede to tredjedele af knoglerne i kroppen, og de andre havnede i detentionen.

-	Men aftalte I, at pigerne skulle cykle ud i det forladte hus? blev hun stædigt ved.

Han så lidt irriteret på hende.

-	Vi aftalte ikke en skid, snerrede han så. - Vi sagde, at vi ikke havde tid til at lege, fordi vi havde andre planer. Vi var på vej ud for at tømme en villa, og bagefter skulle vi læsse af ude i huset. Det var det eneste, vi sagde til dem.

-	Hvad med Susan? spurgte Camilla. - Så du, om hun skiltes fra sine veninder, eller om de fulgtes ad, da de cyklede videre nede fra havnen?

Han kiggede ned i bordet og rystede på hovedet.

-	Jeg ved det ikke, sagde han. - Jeg var gået om for at suge benzin til min knallert, og da jeg kom tilbage, var pigerne væk. Jeg ved ikke, om de gik videre hver for sig eller sammen. Det har jeg også fortalt politiet.

Der gik et øjeblik, inden han fortsatte:

-	Jeg ville ønske, at vi havde droppet det bræk og brugt natten sammen med dem i stedet. Så var meget blevet anderledes.

De sad lidt i tavshed. Han havde ret, tænkte Camilla. Så var hans krop ikke blevet ødelagt i trafikulykken, og Susan var måske ikke forsvundet.
-	Men du husker med sikkerhed, at I sagde til pigerne, at I ville tage ud i det forladte hus senere på natten efter indbruddet?

Han nikkede, og hun fik medlidenhed med ham. Det var ikke svært at se for sig, hvordan han havde hustiet sig igennem ungdommen ved at holde sig til dem, der havde penge på lommen. Ved at stjæle benzin fra andres knallerter, så han havde råd til at køre på sin egen. Indbrud og hælervarer. Hun gættede på, at han var den i flokken af venner, der havde været dårligst stillet økonomisk, så han havde været den, der altid tog imod, når der faldt lidt smuler af. Og så var han blevet krøbling på grund af bilulykken. Det kunne næsten ikke blive mere sørgeligt.

Hun kunne se, at han skulle til at sige noget, men så ombestemte han sig og rystede bare på hovedet. Han havde tømt kaffekoppen og sad og spejdede hen mod døren ud til køkkenet.

-	Refill, sagde han, da kvinden kom hen til bordet, og Camilla sagde, at hun ikke behøvede.

-	Tror du, pigerne kan være taget ud i det forladte hus for at vente på jer? Og så være kørt igen, da I alligevel ikke kom? spurgte hun.

Han trak på skuldrene. - Jeg var indlagt på hospitalet i over en måned, før jeg fik lov at komme hjem, så jeg havde andet at tænke på. Mine forældre havde problemer nok i forvejen, så de ville helst bare have det hele til at gå væk. Og jeg talte ikke særlig meget med de andre. De kom og besøgte mig et par gange, men alle havde rigeligt at se til, fordi politiet havde udpeget os som dem, der løj om Susan. Men sandheden er, at vi ingenting vidste. Det gør jeg heller ikke nu.

Camilla rejste sig og gik op til baren for at betale deres regning. Hun gav den kraftige kvinde femhundrede kroner ekstra og bad hende lægge dem til side, så der var lidt til de næste gange, Tonny kom forbi.
Kvinden tog imod og nikkede til hende.

- Så åbner jeg op for, at han igen kan købe lidt på klods, sagde hun brysk og smækkede kassen i.

Camilla endte med at bruge flere timer på at vente på Daniel Axelsen. Aftalen klokken tolv var først blevet udskudt til klokken tretten og så til klokken fjorten. Hver gang beklagede han mange gange og lovede at komme, så hurtigt han kunne.

Hun havde overvejet at køre ud til Ekkodalen og se, om hun ud fra det kort, hun havde fået af Wiinberg, kunne finde klippegrotten, hvor Susan havde ligget, men besluttede, at det var for risikabelt. Hun ville ikke stå og flagre et sted ude i Almindingen og lede efter en klippesprække, når Daniel Axelsen ringede og var klar til at tale. Så hun havde besluttet at holde sig i nærheden. Efter at have udforsket, hvad der var at se i Nexø, slog hun lejr på en café og brugte tiden på at læse lidt op på det område, hvor Susan var forsvundet.

Om Ekkodalen stod der blandt andet:

“Bornholms største sprækkedal, som kan følges helt til kysten sydvest for Gudhjem. På dalens sider en fredet egeskov (mest vintereg) med avnbøg og lind og med et enestående flor af liljekon-valler ved pinsetid. Man kan gå ned i selve dalen ved Jægergrotten, hvor engen er smukkest, eller blive oppe på klipperne frem til Fuglesangsrenden. Et gammelt navn for stedet er Styrtebakkerne, måske - mener nogle - fordi man i gammel tid ofrede mennesker her ved at styrte dem ned fra klippen.”

Klokken var næsten halv tre, da Daniel Axelsen endelig ringede og sagde, at han var tilbage. Camilla havde af kedsomhed både spist nachos og drukket en stor cola, som nu klistrede på hendes tænder.

Han boede i et vinkelformet, gult parcelhus. Langs husets ene
side var en stor, asfalteret holdeplads, hvor lastbilen holdt. I forhaven stod der et gyngestativ og en farverig klatreborg. Camilla parkerede i indkørslen og nåede ikke op til hoveddøren, før den gik op og åbenbarede en stor bamse af en mand med en gøende hund i favnen.

Daniel Axelsen var alt det, kammeraten Tonny Nielsen ikke var. Han virkede sund, glad og ovenpå. Hans liv var ikke smuldret væk for ham, der var ikke noget bittert i det blik, han mødte Camilla med. Han holdt den hvide terrier under den ene arm og rakte den anden hånd frem og hilste varmt på hende.

-	Kom indenfor. Min kone og ungerne kommer nok lige om lidt, de er kørt ned på havnen for at få en is, så vi lige kan sidde og tale i fred.

-	Det er fint, skyndte Camilla sig at sige. - Det kommer ikke til at vare længe. Jeg er meget glad for, at du tager dig tid til at tale med mig. Som du ved, er jeg ved at forberede en feature om Susan Dahlgaard. Jeg har talt med den ene af de lærere, der var med på lejrturen, jeg har også lige været forbi Svaneke Vandrerhjem. Jeg boede der selv, da vi var herovre med skolen, nogle år inden Susan forsvandt. Jeg forsøger også at få fat i Susans veninder fra dengang. Dem, du selv mødte i 1995. Hun undlod at fortælle om Pias død og om Trine, der var meldt savnet.

De havde sat sig i stuen, som havde store panoramavinduer ud mod haven bag huset. Der var bygget en lille træpavillon mellem de velholdte staudebede.

-	Jeg talte med Tonny Nielsen tidligere i dag, som fortalte, hvad han husker fra den aften.

Hun nævnte ikke, at vennen havde fortalt, at han var lusket afsted for at stjæle benzin, da de skiltes fra pigerne. Hun ville gerne høre Daniel Axelsens version af historien.

Han nikkede alvorligt og foldede hænderne foran sig. Efter den
lille hund havde fået lov at snuse op og ned ad Camillas bare ben, havde den lagt sig til ro i en kurv henne ved vinduet.

-	Hvordan mødte I Susan og hendes veninder? indledte hun.

Hun vidste, at begge mænd var omkring de fyrre, men Daniel

så mindst fem år yngre ud end Tonny Nielsen. Hans fyldige kinder havde en sund kulør, han var solbrændt og virkede energisk, som han lænede sig frem mod hende og gjorde sig klar til at fortælle.

-	Vi hang som regel ud nede foran kiosken på havnen, begyndte han. - Når lejrskolerne kom, blev det hurtigt et naturligt mødested.

-	Var det almindeligt, at I lærte skoleklasserne at kende, når de kom til byen?

-	Det kom selvfølgelig lidt an på, hvem det var, sagde han uden at have brug for at tænke sig om. - Der er skoler, der sender klasser herover allerede i sjette, dem interesserede vi os ikke for. Men når der kom syvende- eller ottendeklasser, så holdt vi altid lidt ekstra øje.

Hun nikkede.

-	Og du husker Susans klasse? De var fire piger, der mødtes med jer den første dag.

Han tænkte lidt, inden han bekræftede.

-	Det kan godt passe, at de var fire-fem stykker. Vi kørte ud til Hullehavn den første aften.

-	Hullehavn?

-	Den lille strand, der ligger på den anden side af vandrerhjemmet mod Nexø, der er godt at bade, og vi tændte bål. Den næste aften måtte de ikke komme ud, fordi de var blevet opdaget, så da holdt vi oppe ved skolen og ventede på dem, indtil en af dem kom løbende og sagde, at de andre ikke kom.

-	Husker du, hvem der kom og gav jer beskeden?
Han så ud til at lede efter et navn i sin erindring, men det lod ikke til at komme frem.

-	Men det var ikke Susan? konstaterede Camilla.

Han rystede på hovedet.

-	Nej, det var en af de andre. En sød pige, som jeg var blevet lidt interesseret i.

Denne gang havde Camilla sikret sig, at det var i orden, at hun optog deres samtale, inden hun satte mobilen i gang.

-	Vi aftalte med pigen, at hun og de andre skulle stikke af næste dag, hvis de kunne. Vi ville vente på dem nede på havnen, og hvis de ikke var der på det aftalte tidspunkt, var det, fordi de var blevet opdaget igen, fortalte han.

Camilla skrev små noter, selvom det hele blev optaget, så hun huskede, hvad hun skulle vende tilbage til, når han var færdig med at fortælle.

-	Men så var det, at Lange kom med bilen, og der gik fest i den.

-	Fest? gentog Camilla og så spørgende på ham.

-	Ja, så kunne vi køre ud og købe bagom, sagde han og forklarede, at der lå en lille købmandsbutik, hvor man kunne banke ejeren op og få lov at købe øl om natten.

-	Jeg forstod på Tonny, at I mødte pigerne på havnen, inden I kørte afsted, sagde hun og betragtede ham.

Han nikkede.

-	Vi aftalte, at de skulle køre ud i huset, så ville vi hente øl på vejen.

-	Og vi taler om det forladte hus, der lå ude ved Ekkodalen? spurgte hun for at sikre sig, at de talte om det samme.

Han nikkede igen.

-	Vi tilbød også, at de kunne låne knallerterne, men de ville hellere cykle. Jeg tror ikke, de havde kørt på knallert før.

Camilla forsøgte at se dem for sig.
-	Men så var det, at Lange ville ud og lave et indbrud på vejen, og det var jo ham, der havde bilen, så han bestemte, fortsatte han. - Og ja, så nåede vi jo aldrig derud.

-	Men betyder det, at du så de fire piger cykle afsted sammen? spurgte Camilla.

Han tænkte sig om.

-	Altså Susan var i hvert fald ikke med os, hvis det er det, du hentyder til. Politiet undersøgte bilen og kunne se, at hun ikke havde været der.

-	Nej, nej, skyndte Camilla sig at sige. - Jeg spørger bare, om du så, at Susan cyklede afsted sammen med de tre andre, da I skiltes.

Han nikkede.

-	Vi kørte samtidig. De cyklede, og vi kørte i bilen ud af byen.

-	Så de efterlod ikke Susan?

Hun kunne se, at han var ved at blive irriteret eller troede, at hun forsøgte at kuppe ham til at sige noget, hun kunne bruge imod ham.

-	Jeg spørger kun, fordi det hidtil har lydt, som om de tre piger skiltes fra Susan nede på havnen, forklarede hun. - Og nu lyder det jo, som om de alle fire ville tage ud for at møde jer i huset.

Han sad lidt og så ned på sine foldede hænder.

-	Jeg tror stadig, at nogen her på øen mistænker os for at have gjort hende fortræd, sagde han så. - Også nu, hvor de har fundet hende. Der er ingen, der siger det direkte, og politiet meldte jo også ud, at hun ikke havde været med i bilen, men jeg fornemmer deres blikke. Jeg har ikke lyst til at sige noget her, der får det hele til at blusse op igen. På den anden side håber jeg selvfølgelig også, at man finder ud af, hvad der skete med hende. Ikke mindst så vi andre måske langt om længe kan gå helt fri.

Camilla nikkede, det forstod hun sådan set godt.
-	Skipper og jeg stod nede foran Havnekiosken og forklarede, hvordan de fandt ud til huset. Lange holdt i bilen oppe på parkeringspladsen bag hotellet og ville gerne afsted, Tonny sad også i bilen, da vi kom derop. De fire piger kørte sammen på to cykler, men jeg skal jo ikke kunne sige, om de skiltes, efter vi var gået hen til bilen. Det så jeg ikke.

Hun prøvede igen at forestille sig situationen.

-	Spurgte Susan, om hun kunne køre med jer i stedet for at cykle?

Han rystede hurtigt på hovedet.

-	Der var ikke plads til flere, svarede han. - Det var slet ikke en mulighed.

Camilla fornemmede, at samtalen var slut, og rejste sig.

-	Jeg er ikke ude på at få noget til at blusse op igen, sagde hun i et forsøg på at undskylde sine påtrængende spørgsmål. - Jeg er bare interesseret i at finde ud af, hvad der skete med Susan. Hvordan det gik til, at hun endte ude i den klippegrotte.

Så tæt på det sted, hvor I hang ud, tænkte hun og fulgte efter ham ud i entreen, hvor de tog afsked.
Der holdt en turistbus og en række biler på den grusbelagte parkeringsplads ud for slikkiosken, toiletterne og Ekkodalhuset, der havde ry for at servere landets bedste og største tarteletter. Camilla havde først gjort stop der, hvor det forladte hus havde ligget, men der var ingenting tilbage. En grusvej førte fra stedet ned hl parkeringspladsen, hvor hun nu stod og så i retning af det sted, hvor Steen Wiinberg havde markeret, at Susans hg var blevet fundet.

Langsomt gik hun hen mod skoven, hvor en stejl klippevæg rejste sig brat foran hende. Et øjeblik stod hun og tog det hele ind og forsøgte at forestille sig, hvordan det havde været for en ung pige at befinde sig herude i klippedalen midt om natten. I regn og vild storm.

Der blæste en kølig vind, men selvom det var sidst på eftermiddagen, varmede solen stadig nok til, at hun havde efterladt sin jakke i bilen. Camilla fulgte stien, hvor Susan måtte have befundet sig dengang for næsten femogtyve år siden.

Hun stirrede op mod den forrevne klippevæg, der var synlig mellem træerne. Flere steder på den stejle skrænt hang der væltede træer med blottede lange, kraftige rødder. Med kortet foran sig
begyndte hun at gå frem mod en lille bro, der førte over bækken, som rislede hyggeligt gennem hele kløften.

På den anden side af broen standsede hun og stirrede op mod de forvredne klippeudspring, inden hun begyndte at klatre op over skovbunden. Træer med synlige viltre rodnet hang faretruende over hendes hoved, mens hun balancerede på de skarpe klippestykker, der gav en smule fodfæste på den stejle skråning. Den grønne, frodige bøgeskov stod i skærende kontrast til de rå, mosbeklædte klippestykker. Hun nåede op til et område med plan skovbund og støttede sig et øjeblik mod en træstamme, inden hun vendte kortet og forsøgte at aflæse, om hun skulle højere op for at finde klippesprækken, hvor Susan havde ligget. En nedtrådt sti førte ind gennem de visne blade, men Wiinbergs kort viste, at hun skulle holde sig inde ved klippen.

Der var ikke langt fra den nedtrådte sti til det kryds, der var sat på kortet, men det passede meget godt med, at det var der, man ville gå hen, hvis man var tissetrængende og gerne ville lidt i skjul, tænkte hun. Det var svært at få øje på andet end klippeblokke og udspring, der brød den tætte bevoksning i skovbunden. Hun masede sig beslutsomt videre, men så stoppede hun brat op. Endnu en væltet træstamme lå som en strandet hval i den sommergrønne skovbund. Træet var ældet, og al bark for længst skrællet af. Det indtørrede træ var hullet og næsten mørkegult. Camilla fandt sin mobil frem og begyndte at tage billeder af klippestykket og det væltede træ, som for femogtyve år siden havde spærret Susan inde, men som i dag ikke synede af meget.

Åbningen i klippen var ikke mere end en lille sprække. Camilla havde forestillet sig, at der ville være tale om en bred og halvrund huleåbning, men det her var snarere bare en flænge i klippevæggen. Hun gik helt hen og kiggede ind. Der var et ganske smalt plateau i bunden. Siderne var forrevne og ru med skarpe klippe-
kanter, der ville gøre det umuligt at bevæge sig rundt derinde. Der var ikke tale om meget mere end en fordybning i stenen, hvor der kun lige akkurat var plads til, at en pigekrop kunne ligge.

Ikke ti vilde heste ville kunne tvinge Camilla derind. Ikke om så hun havde døden i hælene. Klippegrotten var mørk og trang. Hun turde ikke engang at tænke på, hvor klaustrofobisk det ville være at befinde sig derinde med blokeret udgang. En klippekiste.

Steen Wiinberg ringede, da Camilla sad i bilen. Hun holdt stadig på parkeringspladsen og stirrede ind over de grønne trækroner og havde svært ved at slippe kulden fra klippestenene, der havde sneget sig ind under huden på hende sammen med en følelse, hun ikke brød sig om: frygt.

Susan Dahlgaard måtte have været helt ude af sig selv. Forskræmt. Angst. Bange og på flugt, tænkte hun. Ellers gav det ingen mening, at hun var krøbet ind i klippevæggens fordybning. Eller også var hun blev tvunget ind i den lille hule. Camillas tanker sprang rundt mellem hinanden, og enderne ville ikke mødes, når hun forsøgte at danne sig et overblik.

-	Vi har netop genåbnet sagen, indledte efterforskningslederen.

-	Jeg kommer lige fra et møde med politidirektøren.

-	Godt, svarede Camilla. - Måske fremgik det allerede dengang, men det lyder, som om drengene havde aftalt at mødes med pigerne ude i det forladte hus, inden de skiltes nede på havnen. Og der lader også til at være åbenlyse uoverensstemmelser i de forklaringer, de kommer med.

-	Hvor vil du hen med det? spurgte han og sagde, at de naturligvis ville gå vidneudsagnene grundigt igennem en gang mere.

-	Men de fortalte ikke, at de havde planer om at ses senere.

-	Hvis de havde aftalt at mødes derude, kan det jo være forklaringen på, at Susan befandt sig i Ekkodalen, svarede hun. - De
havde aftalt at mødes i det forladte hus, som ligger meget tæt på det sted, hvor hun blev fundet. Drengenes forklaringer stemmer ikke helt overens, men to af dem fortæller, at det var planen. Derimod er der ingen af de tre piger, der har nævnt den aftale.

Et øjeblik blev der stille i røret, men så rømmede Wiinberg sig.

- Jeg ringer, når jeg har sammenholdt vidneforklaringerne, sagde han så.
“Trine, Pia og Nina lyver. Tal med Mona Ibsenstod der i den sms fra Camilla, som vækkede Louise klokken lidt i otte. Hun var gået omkuld halv ti med en af de thailandske sovepiller og en ubændig lyst til at sove i hundrede år. Middagen hos forældrene sammen med Mikkels svigermor havde været en katastrofe. Helt som ventet havde hendes mor været stram i masken og havde stort set ikke mælet et ord, mens hendes far havde tacklet det lidt bedre. Heldigvis havde Kirstine og Malte fået dem igennem aftenen, som sluttede, da Louise lige efter middagen tilbød at køre Liselotte tilbage til Dåstrup.

Men noget godt var der kommet ud af det, tænkte hun, mens hun stadig lå og arbejdede på at blive nede i søvnen. Alt i hende strittede imod at tage hul på en ny dag. Den foregående aften var hun begyndt at overveje, om ens psykiske tilstand kunne sætte kroppens maskineri ud af funktion. Hendes krop virkede følelsesløs, som om alle nervetråde var kappet, og hun var udmattet og havde svært ved at koncentrere sig.

Efter at Louise havde kørt Liselotte hjem, havde hun købt tegneserier og var kørt ud for at besøge Mikkel. Hun nåede at vente i lidt over en time, før en læge kom hen og forberedte hende på, at hendes bror sov og måske ikke ville vågne før næste morgen.
-	Du er velkommen til at sætte dig ind til ham, havde lægen sagt. Det viste sig, at Mikkel lå på en lille stue nede bag en aflåst dør af matteret glas. Værelset var smalt med en lille taburet ved siden af sengen. Der var hverken lagen eller dynebetræk, bare en lille pude og et vattæppe.

Han havde sovet tungt, da hun trådte ind. Han lå på ryggen i sin hvide hospitalsskjorte og reagerede hverken på hendes stemme eller berøringen, da hun tog hans hånd.

Hun var kommet til at græde. Det var ikke en naturlig søvn, han var medicineret og langt, langt væk. Hun havde siddet derinde i tre kvarter, da en sygeplejerske kom ind for at se til ham.

-	Han vågner ikke mere i dag, havde han sagt. - Kom hellere tilbage i morgen. Du kan ringe i forvejen, her er ikke deciderede besøgstider, man er velkommen når som helst.

-	Jeg kommer tilbage i morgen, havde hun sagt og efterladt tegneserierne ved siden af Mikkels seng.

Det var uvisheden, der var den værste. Den manglende adgang til politiets akter. Stilheden. Og tanken om, hvad hun selv ville have trukket sin bror igennem, hvis det var hende, der skulle efterforske, om han var skyld i kærestens forsvinden.

Hun havde endnu ikke ringet til Kim i Holbæk for at bede ham finde ud af, hvad Roskilde Politi havde på hendes bror. Men det beroligede hende en smule, at Liselotte havde gentaget, at hun intet konkret havde at bygge sin mistanke mod Mikkel på. Under middagen hos Louises forældre havde svigermoren lovet, at hun nok skulle kontakte politiet og fortælle dem, at der ikke var noget, der begrundede hendes mistanke. Det var Louises mor, der behersket rasende havde presset det løfte ud af Liselotte, mens Louise og hendes far havde siddet og stirret stift ned i bordet.

Louise læste Camillas besked en gang mere, inden hun svarede.

“Lyver, hvordan lyver?” skrev hun tilbage og fik stablet sig så
meget op i sengen, at hun kunne skubbe et par puder sammen under nakken.

“De siger, at de skiltes fra Susan nede på havnen. Men i virkeligheden havde de aftalt at mødes med drengene et sted i nærheden af, hvor Susan blev fundet. Pigerne påstår, at de var hjemme lidt efter midnat. Jeg tror ikke, det passer. Find Mona Ibsen, hun så dem, da de kom hjem.”

Klassebilledet, Mona havde efterladt ude i busken, lå stadig på bordet. Susan, Trine, Pia, Nina og Mona. Louise betragtede de unge ansigter. Børn, tænkte hun. Og så alligevel ikke. Der var noget i deres blikke. Noget udfordrende, ikke på den sexede måde, mere sådan ‘se mig’. Samtidig var der stadig et barnligt strejf og en forventningsglæde i deres øjne. Undtagen i Monas. Hun stirrede direkte ind i kameralinsen uden at fortrække en mine eller forsøge på at gøre sig til for fotografen.

Louise kom hurtigt ud af sengen, da en instinktiv og velkendt følelse pludselig greb hende. Susan, Trine, Pia, Nina og Mona. To var døde, og en sporløst forsvundet. I et glimt så hun Monas ansigt på den anden side af ruden. Den morgen havde hun været for chokeret til at aflæse hende, for overrasket, forvirret og postpåvirket af den thailandske sovepille til at reagere hurtigt nok. Men hun var nødt til at vide noget mere om de veninder.

Der duftede af kaffe, da hun trådte ind på den psykiatriske akutmodtagelse. Hun var på vej hen mod skranken, da et skingert skrig flængede stilheden.

- Nej, nej, nej! skreg en kvindestemme desperat, og i det samme løb personale forbi på gangen inde bag den lukkede glasdør. En alarm begyndte at bippe, og flere folk kom til. Lidt efter blev kvindens høje råb utydeligere, og alarmen blev slukket.

Skrigene inde fra afdelingen var forstummet, og to kvinder og
en mand kom tilbage i forkontoret. Da de fik øje på Louise, kom den ene kvinde hen til glaslugen. Helt rolig og upåvirket af den situation, de lige havde håndteret, smilede hun og sagde godmorgen.

Louise præsenterede sig og forklarede hurtigt, at hun var søster til Mikkel Rick. Hun undskyldte, at hun kom så tidligt, morgenmaden var vel knap overstået. Men sygeplejersken smilede bare og sagde, at det ikke ville genere nogen, at hun besøgte sin bror.

-	Der er mange i fællesstuen lige nu, men hvis du ikke har noget imod, at I bliver inde på hans værelse, så meddeler jeg ham, at han har besøg.

Louise fulgte efter ned ad gangen. Inde i fællesstuen, hvor der var tv, en reol med brætspil og bøger, sad en seks-syv personer. Hun stoppede op ved en opslagstavle. ‘Til personalet’, stod der med snørklede bogstaver, og så var der tegnet et fint ‘tak for jer’ inde i en farvelagt ramme. De fortsatte ned ad gangen mod den matterede aflåste dør.

Sygeplejersken bankede på ind til stue 3 og kaldte Mikkels navn.

-	Ja, lød Mikkels stemme bag døren, og Louise blev både urolig og varm over at høre den. Sygeplejersken åbnede døren og sagde, at hans søster var kommet. - Må hun komme ind?

-	Ja, sagde Mikkel. Tonen i hans velkendte stemme var anderledes, mere dyb og ulden. Han havde været så langt væk i sin tunge søvn den foregående aften, og hun var godt klar over, at de var i gang med en medicinsk indkøring. Hun var også forberedt på, at han ikke ville være sig selv, og at det tog tid, før lægerne fandt frem til den rette mængde medicin. Men den kunstige tilstand trak ham væk fra den verden, der var svær for ham. Og dermed væk fra hende.

Hendes bror sad op i sengen med ryggen mod væggen og benene i skrædderstilling. I skødet lå en tegneserie, og i hånden holdt
han en dyb tallerken med cornflakes. Der gik et lille øjeblik for længe, inden han reagerede, men så smilede han, og Louise trådte ind i rummet.

Mikkel havde rejst sig, inden Louise nåede hen til sengen. Han bredte armene ud, og længe stod de og holdt om hinanden. Han var der stadig, hans blik var nærværende, selvom bevægelserne virkede lidt kluntede, og stemmen lød langsom og sløv.

-	Tak, sagde han og pegede på bladene.

-	Hvordan gik det under afhøringen i går? spurgte hun og trak skamlen hen og satte sig ned. Hun sprang over at spørge, hvordan han havde det. Ville lade ham fortælle selv, hvis han havde lyst til at tale om det.

Mikkel havde sat sig på sengen. Han stillede skålen med morgenmad ned på gulvet og lænede sig tilbage.

-	Jeg svarede, så godt jeg kunne, sagde han. - De tror åbenbart, at jeg kom tidligere hjem, end jeg gjorde. Men Dennis oppe på reservelageret har bekræftet, at jeg ikke forlod Volvo i løbet af dagen. Jeg ringede til Trine, da jeg kørte fra Roskilde. Opkaldet gik over Bluetooth i bilen og er registreret i dens navigationssystem. Alligevel blev de ved, og det med, at Dennis havde sagt, at jeg ikke havde forladt stedet, sagde de først, lige inden de kørte mig tilbage. Så under hele afhøringen lod de mig tro, at der ikke var nogen på min arbejdsplads, der havde bekræftet, at jeg var der hele tiden. Det var faktisk det mest ubehagelige. For jeg vidste jo, at jeg ikke var kørt. Og jeg vidste, at de andre måtte vide, at jeg havde været der. Men på et tidspunkt kom jeg selv helt i tvivl.

Han rystede på hovedet, og Louise nikkede. Sådan ville hun også selv have disponeret i en afhøringssituation, men nu gjorde det hende vred. De havde trukket ham gennem møllen, som det var kutyme. Men her på den anden side af bordet virkede metoden pludselig tarvelig.
-	Hvad havde de ellers? spurgte hun.

Han havde trukket benene op under sig.

-	De spurgte, hvornår vi sidst havde sex.

Hendes bror løftede brynene og rystede på hovedet. - Hvilken slags sex vi er til, og om vi dyrker hård sex.

Louise nikkede.

-	Det er nu naturligt nok, at de spørger om det, forsvarede Louise politiets arbejde.

-	Om vores sexliv! udbrød han. - De skulle fandeme hellere koncentrere sig om at finde mine børns mor.

Hun kunne ikke lade være med at smile og gav ham hurtigt ret.

-	Sexlege kan være voldsomme, og de kan gå galt. Og det ville ikke være første gang, at en partner ville forsøge at skjule den slags.

Han stirrede på hende. Blikket bevægede sig stadig sløvt, men der var alligevel noget overrasket eller forbløffet i måden, han så på hende.

-	Altså som om jeg har bundet hende, spændt hende op og kneppet hende til døde, eller hvad mener du? spurgte han og blev ved med at stirre med sit sløve blik, da Louise nikkede.

-	Eller givet hende maske på. Blokeret hendes luftveje. Erotik, hvor ilttilførslen lukkes aflige op til udløsning. Det forstærker orgasmen og er meget populært, har jeg hørt, svarede hun. - Det er naturligt, at de spørger dig om den slags. Det er bare det, jeg mener.

-	Men hvordan? spurgte han. - Skulle jeg i det øjeblik, jeg kom hjem, have mødtes med Trine nede i fodklinikken og dyrket bizar sex med hende for så at efterlade hende og gå op til ungerne og spørge efter deres mor? Er politifolk dumme eller hvad?

-	Du skulle bare vide, hvad folk foretager sig rundtom i de små danske hjem, nøjedes Louise med at svare, inden hun lænede sig frem. - Kender du Pia og Nina, som Trine gik i folkeskole med?
Hendes bror havde taget tallerkenen op fra gulvet og var begyndt at spise, som om al den sexsnak havde gjort ham sulten.

Han tyggede lidt, inden han sløvt nikkede.

-	Hun mødte indimellem nogen fra sin folkeskoleklasse, når vi var ude at handle eller oppe i Roskilde. Men jeg tror ikke, at hun sådan sås med nogen, altså var veninder med nogen fra skolen. Hun har aldrig talt særlig meget om sin skolegang. Jeg har heller ikke spurgt så meget.

Louise lænede sig frem mod ham.

-	Kan hun have været i kontakt med nogen for nylig? Mødte I nogen, i tiden op til at hun forsvandt?

Han sad lidt og stirrede frem for sig.

-	Det tror jeg ikke. Der er jo Carsten Iversen fra den gamle klasse, som sidder nede foran købmanden, men ham hilser hun bare på, når vi går forbi. De taler ikke sammen. Hvis hun har, er det i hvert fald ikke sket sammen med mig. Men det sker jo, at hun køber ind, før jeg kommer hjem. Og man møder jo hinanden.

Det bankede på døren, og de vendte sig begge mod den. Det var sygeplejersken fra før, der kom for at sige, at lægen var klar til at tale med Mikkel. Hun så undskyldende på Louise.

-	Det er helt fint, skyndte hun sig at sige. - Tusind tak, fordi jeg måtte forstyrre ham midt i morgenmaden.

Hun lænede sig frem for at give sin bror et kys på kinden, og først nu lagde hun mærke til forandringen. Det virkede, som om han havde trukket sig ind i sig selv på samme måde, som da han lå oppe på hospitalet med ryggen til det hele. Et øjeblik havde hun været så optaget af sine egne tanker om motiver og muligheder, at hun havde glemt, at han stadig var sørgende. Hun lagde hænderne på hans skuldre.

-	Vi skal nok finde hende, hviskede hun.

-	Men de tror stadig, at det er mig, der har gjort det.
-	Det tror jeg ikke, sagde hun. - Men du er nødt til at prøve at huske, om Trine nævnte noget i tiden op til. Jeg har mistanke om, at Trine i mange år har gået rundt med en hemmelighed, som netop nu er ved at komme frem. Det er vigtigt, at du siger det, hvis du kommer i tanke om, hvem hun har været i kontakt med.

Han nikkede, og hun stoppede et øjeblik op i døråbningen og så tilbage på ham. Han var fanget i sin sorg, og hun var godt klar over, at den fyldte meget mere end overblikket over kærestens gøren og laden, i tiden op til hun forsvandt. Det var forbløffende, hvor lidt mennesker lagde mærke til i deres hverdag. Telefonsamtaler og tilfældige møder forsvandt og fortonede sig.

Louise stod lidt ude på gangen og samlede sig. Så ringede hun til Nymand og bad om lov til at se opkaldslisterne fra Trines mobiltelefon.

-	Indgående og udgående opkald, sagde hun og fik at vide, at indholdet fra svigerindens telefon endnu ikke var kommet retur. - Jeg har bare brug for en udskrift af mobilens opkaldsliste. Eller et screenshot af de opkald, hun har foretaget i dagene op til, at hun forsvandt.

Hun havde været indstillet på, at han ville slå sig i tøjret og nægte at udlevere noget. Men han lovede at sende det og bad hende desuden komme forbi politistationen i løbet af dagen.

I har ikke en skid på Mikkel, tænkte hun tilfreds og kunne næsten fysisk mærke sit eget forspring.

Da Louise havde lukket den matterede glasdør bag sig og hørt låsen slå i, gik hun ned til personalerummet og spurgte en sygeplejerske, om hun måtte have lov at besøge Mona Ibsen.

-	Ja, sagde sygeplejersken og lød overrasket. - Det vil hun blive glad for. Der plejer ikke at komme andre end Gerd. Øjeblik.
Hun forsvandt ind bag glasruden et par minutter, så kom hun tilbage og bad Louise følge med ned ad gangen. I den modsatte retning af, hvor Mikkel befandt sig. Hun stoppede op og bankede på. De stod lidt og ventede, så bankede hun igen.

-	Sæt du dig bare ind, så finder jeg hende lige til dig.

Louise åbnede døren til et værelse, der var på størrelse med Mikkels, og stoppede brat op i døren. Rummet var fuldstændig fyldt med udklip. På hver en ledig overflade, på sengen, gulvet, vindueskarmen, sengebordet og væggene, enten lå eller hang der avisartikler og farvestrålende, glitrende ugebladsreportager. Alle sammen om Susan.

Sygeplejersken så hurtigt på hende, inden hun slog ud med hånden, som om hun med én bevægelse ville pege på det hele.

-	Hun er voldsomt interesseret i den her sag, sagde hun overflødigt og lidt undskyldende - Hun er altid meget optaget af forsvindingssager og har mapper fyldt med gamle artikler, men som du sikkert ved, gik hun i klasse med Susan Dahlgaard, så lige den sag følger hun særligt intenst, som du kan se. Hun smilede usikkert.

Louise nikkede og sagde, at hun godt var klar over, at Mona Ibsen reagerede voldsomt, når folk forsvandt. Louise kiggede undersøgende rundt i rummet. Hun genkendte nogle af de gamle udklip, interviews med klassekammerater og med Susans plejeforældre. Mange af artiklerne gik tilbage til tiden, lige efter at hun forsvandt, hvor den massive eftersøgning havde fyldt landets aviser længe. Der var også mindre notitser og opfølgninger på sagen. Udtalelser fra tilfældige mennesker og billeder. Ude og Hjemme havde været på Bornholm og talt med folk fra Svaneke Vandrerhjem, de havde også talt med kvinden, der solgte is, da Susans klasse besøgte Hammershus, dagen, hvor hun forsvandt. Bornholmere stod frem og udtalte sig. Der var billeder af politifolk fra pressekon-
ferencer. Mange af udklippene var krøllede med lasede hjørner og ombukkede stykker tape i toppen og så ud, som om de var blevet taget ned og hængt op utallige gange.

På sengen lå de nyeste udklip. Skolebilledet af Susan. Avisernes kornede luftfoto over det store skovområde Almindingen, hvor Ekkodalen var afmærket. Camillas historier var der også. Louise stod længe i sine egne tanker og betragtede den enorme samling af dokumentation og for sammen, da hun fornemmede en bevægelse bag sig. Hun snurrede rundt, og et øjeblik stod hun og Mona helt stille og stirrede på hinanden, inden Mona gesvindt vendte om og med små, hurtige skridt bevægede sig skræmt ned ad gangen. Hun var væk, inden Louise nåede at sige noget.

Louise blev stående og ønskede, at hun havde været skarpere og mere vågen den morgen, hvor Mona var dukket op ude ved Mikkel og Trines hus. Måske havde Mona ønsket at tale med hende der, men det var tydeligt, at det ikke var noget, hun havde lyst til længere. Det virkede, som om hun var skræmt fra vid og sans.
Louise forlod hospitalet og kørte direkte mod Svogerslev. På vejen ringede hun til Gerd og meddelte, at hun var på vej. Måske burde hun have spurgt, om det passede. Eller om hun skulle tage noget med til kaffen, men da hospitalets glasdøre lukkede sig bag hende, var hun hverken i humør til wienerbrød eller høflighedsfraser. Hun var rystet over, at Gerd ikke havde fortalt, hvordan det stod til med Mona. At hun ikke havde nævnt denne her bizarre og foruroligende besættelse af Susan-sagen, da de mødtes på Monas fødselsdag.

Klyngehusene lå bag lave, velholdte hække i rækkehuskvarteret i den lille forstad til Roskilde. Louise nåede kun lige at stå ud af bilen, inden Gerd oprevet kom farende ud af huset.

- Er der sket noget med Mona? Efter jeg fik din besked, forsøgte jeg at få fat i hende, men jeg fik at vide, at hun ikke kunne komme til telefonen. Er hun kommet noget til?

Gerd var forpustet nået over til Louise.

Oprigtigheden i hendes bekymring fik hurtigt Louise til at ryste på hovedet. Da hun mødte Gerd og Mona første gang, havde hun haft opfattelsen af, at den pensionerede skolepsykolog godhjertet fungerede som en slags værge for Mona, selvom hun var blevet
voksen. Men måske var Mona nærmere i tidens løb blevet som en datter for Gerd, der havde fortalt, at hun ikke selv kunne få børn.

-	Det er måske slet ikke på grund af Mona, du kommer? spurgte hun håbefuldt og flyttede hektisk en trækvogn væk fra havestien, så Louise kunne komme forbi. - Er det noget andet, vi skal tale om?

-	Der er ikke sket Mona noget, beroligede Louise hende hurtigt og mindede sig selv om, at Gerd udelukkende opfattede hende som politibetjent, så når hun ringede og meldte sin ankomst uden forklaring, var der ikke noget at sige til, at kvinden frygtede det værste.

-	Vi er nødt til at tale om Mona, sagde Louise, da de var kommet ind i huset. Gerd var blevet bleg.

Den pensionerede skolepsykolog havde altid fremstået som Monas trofaste, rolige og stærke støtte, nu virkede hun usikker og nervøs.

-	Hun har det ikke godt, sagde hun. - Hendes sind er plaget, og hun er ikke god til at tackle særlig mange indtryk. Det er derfor, jeg forsøger at passe på hende. Mona er en meget sensitiv pige, som har svært ved at bearbejde angst og frygt.

-	Jeg vil gerne tale med dig om de oplevelser, Mona havde på Bornholm, dengang Susan Dahlgaard forsvandt, sagde Louise med kontrolleret stemme.

Gerd nikkede indforstået.

-	Jeg går ud fra, at du enig i, at Mona lader til at være sygeligt besat af Susan-sagen, fortsatte Louise. - Og som jeg forstår det, så begyndte Monas historie med psykiatrien, umiddelbart efter at Susan ikke kom med hjem fra lejrskolen på Bornholm. Er der nogen, der har talt med Mona om, hvordan hun selv var involveret i det, der skete dengang?

De var kommet ind i stuen. Mange af Monas insekter lå indrammet på en hylde i et reolsystem langs væggen. Det havde, sid-
ste gang Louise var på besøg, virket bizart og brutalt på hende at være vidne til, hvordan Mona koncentreret og målrettet stak nåle gennem de indtørrede insekter. Det var en hobby, havde Gerd forklaret.

-	Det var frygteligt for Mona, dengang klassekammeraten forsvandt. Mest fordi hun selv føler, at hun kunne have forhindret det.

-	Hvordan skulle hun have forhindret det, der skete? spurgte Louise og satte sig ned, da Gerd trak en stol ud for hende.

- Hun har i alle årene, der er gået, bebrejdet sig selv, at hun ikke fik de voksne til at lytte dengang. Ved du, at hun slet ikke ville med på lejrturen? Inden de tog afsted, sagde hun til sine forældre, at hun ville blive hjemme. Jeg tror på de forudanelser, hun havde. Hun vidste, der ville ske noget frygteligt, sagde Gerd med højtidelig mine.

Louise nåede at tage sig i at sige noget skarpt, for lige nu følte hun ikke, at der var tid til den slags ævl.

-	Min svigerinde var med på den lejrtur, sagde hun i stedet. - Trine gik i klasse med Mona.

Gerd nikkede fraværende.

-	Hun er forsvundet. Først troede vi, at hun havde forladt sin familie, men jeg begynder at frygte, at hendes forsvinden hænger sammen med, at Susans lig er blevet fundet. Jeg ville tale med Mona om det, der skete dengang, men hun løb, da jeg besøgte hende på hendes hospitalsstue. Hun ville ikke tale med mig.

-	Vi skal passe på Mona, sagde Gerd, som om hun ikke havde hørt, hvad Louise sagde. - Hændelsen på Bornholm har skadet Mona uopretteligt. Den har forvrænget hendes forhold til andre mennesker og ødelagt hendes tillid. Noget, man selvfølgelig kan bebrejde hendes forældre, men vel også hendes lærere, fordi de ikke lyttede til hende.

-	Er Mona farlig? spurgte Louise.
-	Du godeste nej! udbrød Gerd bestyrtet. - Hvad i alverden får dig til at sige det? Mona kunne ikke gøre en flue fortræd.

Louise kiggede sigende over mod reolsystemet. Det passede i hvert fald ikke. Mona havde gjort et utal af fluer fortræd.

Gerd fulgte hendes blik og smilede skævt.

-	Hun kunne ikke gøre en kat fortræd, rettede hun det til.

-	Hvad er det med Mona og de insekter? spurgte Louise for at komme videre.

-	Hun begyndte at samle på dem efter lejrskoleturen. Først var det bare et par stykker, hun indfangede og tørrede. Hun kunne sidde over dem i timer, mens hun glattede deres vinger ud, rettede benene til og foldede siderne i et kladdehæfte, inden hun lagde dem til rette, så de kunne presses og tørres.

-	Så det var en hobby, der først opstod efter den skoletur? spurgte Louise.

-	Ja, men måske er det mere rigtigt at sige, at hobbyen begyndte som en fobi. Mona udviklede en angst for insekter, den opstod efter lejrskoleturen og voksede sig større siden. Men selvom hun er meget sensitiv, er hun også stærk, hun formåede at kontrollere sin frygt og vende den til en interesse. Hun håndterede det utrolig flot, og det var noget, vi talte meget om i den svære tid efter turen.

Gerd lænede sig fortroligt frem mod Louise.

-	Da Mona kom tilbage fra lejrturen, led hun i en lang periode af voldsomme mareridt, betroede hun Louise med en hvisken. - Hun drømte, at Susan lå et mørkt sted begravet i insekter, som langsomt spiste hendes krop. Da hun siden begyndte at samle på insekterne, tolkede jeg hendes fascination som en måde at komme overens med de grumme drømme på. Som om hun favnede sin angst og tog ejerskab over den i et forsøg på at dæmpe de billeder, der blev ved at dukke op. Kan du begribe, hvor rædsomt det må
være at se en klassekammerat blive ædt op af tusinder af små, krib-lende dyr? Kan du sætte dig ind i, hvad det er for billeder, man kommer til at leve med på nethinden?

Gerd var selv begyndt at ryste på hovedet.

-	Men hvorfor? spurgte Louise og mærkede, at hun blev grebet af den uhyggelige og dystre stemning, skolepsykologen skabte.

-	Forestil dig, hvad det gør ved et menneske at leve et helt liv med den viden, at man forsøgte at gøre noget, men ikke kunne få folk til at lytte. At man prøvede at råbe de voksne op og måske havde kunnet forhindret en tragedie, hvis nogen havde troet på én.

-	Men det var der jo ingen, der kunne vide, indvendte Louise. - Ingen vidste, at Susan lå død ude i skoven. De troede jo, at hun var stukket af, da hun skiltes fra de andre piger om natten.

-	Mona vidste det, sagde Gerd med eftertryk.

-	Hvordan kan du være så sikker på det? Så hun da, hvad der skete? Louise var ved at miste tålmodigheden.

Gerd rystede alvorligt på hovedet.

-	Hun var ikke sammen med dem, da Susan forsvandt. Men hun vidste, at de andre piger ikke fortalte, hvad der virkelig skete, for hun så dem komme tilbage uden Susan, og det fortalte hun også sine lærere, men de troede mere på de andre. De piger har været med til at drive Mona derud, hvor hun er i dag. Og her står vi tilbage med den ulykkelige konsekvens af at blive lukket ude og ikke troet på. Inden denne her frygtelige episode var Mona en glad pige. Hun spillede håndbold og havde talent, hun kunne have drevet det vidt. Nogle uger inden det her skete, havde hendes hold vundet sjællandsmesterskaberne. Men efter det på Bornholm stoppede hun med at spille. Hun mistede lysten og ville ikke mere, selvom vi forsøgte at overtale hende til at begynde igen. Hun trak sig fra sine veninder og blev indadvendt. Mona forvandlede sig til en helt anden pige i tiden efter.
Gerd havde fået et bittert drag om munden.

-	Men hvad med hendes forældre? spurgte Louise. - Hvis det var så slemt for hende dengang, hvorfor flyttede de hende ikke over på en anden skole? Hendes forældre må da have lyttet til hende.

-	De tror ikke på den slags, nøjedes Gerd med at svare. - Ikke engang politiet tillagde hendes forklaring nogen betydning. Personer som Mona er følsomme på en anden måde end vi andre. De fornemmer ting, har forudanelser. Hun har nogle evner, som kan være svære at forstå, hvis man ikke selv besidder dem eller er åben over for dem.

Gerd havde foldet hænderne som i bøn foran sig på bordet.

-	Okay, men hvad var det, Mona forsøgte at fortælle dengang? fortsatte Louise.

-	At Susans veninder løj, svarede skolepsykologen. - Susan og hendes veninder rendte også ud, natten inden hun forsvandt. Men det blev aldrig opdaget. Mona så dem tage afsted og så, da de kom fulde hjem igen, men de slap afsted med det, fordi deres lærere var mere optaget af hinanden end af at holde øje med, om eleverne blev på deres værelser, som de havde fået indskærpet, efter at de én gang havde været ude om aftenen. Da Susan så var væk, fortalte hun selvfølgelig, hvad hun havde set den foregående aften, men pigerne holdt fast i, at det ikke passede.

Louise sluttede for en god ordens skyld af med at spørge, om der var grund til at frygte, at Mona kunne være involveret i det, der nu var sket for Pia Bagger og Trine. Om det kunne have slået klik for hende, da Susans lig blev fundet.

Der gled en trist skygge over Gerds ansigt, mens hun langsomt begyndte at ryste på hovedet.

-	Det er Mona, der er offeret her, sagde hun stille. - Det er hende, vi skal gøre alt, hvad vi kan, for at passe på. Og skærme.
Da de stod ude i gangen for at tage afsked, lagde Gerd en hånd på Louises arm.

- En dag kommer sandheden frem, sagde hun. - Og det vil være rigtig godt for Mona.
Bornholm, 1995

Mona holdt ord. Hun havde ikke sladret til lærerne om, at hun havde set Trine, da hun natten forinden krøb ud ad vinduet for at fortælle drengene, at de andre ikke kom som aftalt. Efter den ene nat, hvor Lena for at holde øje havde sovet på pigernes værelse, var klasselæreren flyttet tilbage til sit eget værelse igen.

Susan havde hele tiden sagt, at Lena og Steffen bollede, og nu mente hun, at det var derfor, Lena ville tilbage til sit eget værelse. Der kunne faktisk godt være noget om snakken, tænkte Trine, efter hun var begyndt at holde lidt øje med dem.

Alle var trætte, selv Carsten var stille. De havde været i Brændesgårdshaven hele dagen, og der havde været fuld fart på. Svævebane og robåde. Undtagen på Mona, som mest havde gået for sig selv. Flere af de andre fra klassen havde været efter dem, fordi de var stukket af om natten. De frydede sig over, at de var blevet opdaget, og syntes, det var tarveligt, at de brød reglerne og gjorde lærerne sure, så det også kom til at gå ud over dem. Men som Pia sagde, så var de bare misundelige, fordi de ikke selv havde været med.

Efter aftensmaden, da de sad rundt om spisebordene og skrev dagbog, var der mere stille end normalt. En havde efterladt sin
cowboyjakke i bussen, en anden havde glemt sin skuldertaske. Trine hørte ikke rigtig efter, hun sparede på kræfterne; nu, hvor Lena var flyttet tilbage til sit eget værelse, havde de aftalt, at de ville stikke af igen.

Natten inden, da Trine havde været afsted for at aflyse deres aftale, havde drengene fundet på, at de kunne kommunikere med hinanden ved at hænge sedler op på plakatsøjlen nede på havnen, og da de var kommet tilbage fra Brændesgårdshaven, var Pia cyklet ned med en seddel:

Kl. 23.30 - Skolen, og så havde de tegnet nogle hjerter og en ikke særlig vellykket knallert. Men da hun var kommet derned, hang der allerede en besked til dem sammen med alle de andre sedler, hvor folk forsøgte at sælge græsslåmaskiner eller komme af med deres kattekillinger:

Mødested: Sportshallen. 23.30. Sprut medbringes.

Susan så ældst ud, så hun havde taget en af cyklerne uden for vandrerhjemmet og var sluppet afsted med at købe en flaske rom i Brugsen. De havde splejset, og hun havde også købt en pakke cigaretter, som blev gemt under madrassen sammen med flasken.

Trine havde fortalt de andre om Mona, der på den uhyggelige måde havde siddet ude ved cykelskuret om natten. De aftalte, at de hellere måtte tage den anden vej rundt om vandrerhjemmet, så de ikke ville blive set, hvis Mona skulle finde på at sidde ude om natten igen.

-	Holder hun øje med os? hviskede Nina og skulede over mod Mona, der sad alene ved det bagerste bord bøjet over sin dagbog.

-	Skide være med hende, sagde Susan og virkede helt afslappet. - Hun er ikke rigtig klog, ingen tror alligevel på alt det pjat, hun går rundt og siger. Vi låser døren ind til vores værelse, så ingen kan komme ind, når vi er gået.
-	Du har da ikke en nøgle! udbrød Pia.

-	Jo, den til Kirstens kontor passer også i vores dør. Den passer sikkert overalt.

-	Har du taget den?

-	Lånt den, svarede hun.

Nina og Pia var faldet i søvn, efter lyset blev slukket. Det var blevet lidt senere end beregnet, fordi der havde været larm fra drengenes sovesal. Lena og Steffen havde flere gange været nede for at skælde ud, men nu var der endelig ro.

Da de andre havde fået vinduet op, snuppede Trine sin jakke fra køjen og lyttede lidt ud mod gangen, inden hun fulgte efter. Pia og Susan var allerede kravlet ud og stod nu småfrysende og holdt vinduet åbent, mens Nina svingede benene ud over karmen og strøg fingrene igennem sit korte hår. Trine fulgte hurtigt efter og skubbede vinduet til efter dem.

Der var mørkt i alle vandrerhjemmets vinduer. Et øjeblik blev de stående og lyttede i stilheden, til de var sikre på, at der var fri bane. Trine mærkede, hvordan uroen og spændingen gjorde kroppen let, og forventningen til det forbudte fik en vild glæde til at brede sig i hende. De var sluppet væk, og de var alene.

De småløb foroverbøjede ned ad et stisystem, der førte dem forbi en masse helt ensartede rødbrune sommerhuse, og de kom hele tiden til at grine, fordi de var ved at falde eller støde ind i noget i mørket, indtil de nåede ned for enden af sommerhusområdet og kunne se hjørnet af den store sportshal.

-	Kan I høre noget? hviskede Trine en smule beklemt over mørket.

De stoppede op og blev et øjeblik opslugt af den nattetunge stilhed. Susan førte an, da de lidt tøvende fortsatte frem mod sportshallens langside. Trine stak sin arm ind under Ninas og knugede
den hårdt, da de nærmede sig enden af den store bygning. Ingen stemmer. Ingen knallerter.

Ærgrelsen skyllede ind over Trine, da det gik op for hende, at de var kommet for sent. At drengene var kørt igen. Hun havde med sitrende forventning fantaseret om at sidde i mørket omkring bålet sammen med drengene. Hun havde i sit stille sind håbet, at Susan havde glemt ham Skipper, men hvis hun ikke havde det, ville hun gå efter Daniel, han var også pæn. Hun var sakket lidt bagud og var lige ved at komme til at græde, det virkede pludselig helt uoverskueligt, hvis de aldrig skulle ses igen.

-	Skide være med dem! sagde Susan hårdt, da de havde været hele vejen rundt om sportshallen og igen stod ved sommerhusområdet. Hun skruede beslutsomt proppen af rommen og rakte ud efter en af de colaer, Pia havde i hånden. - Hvis de er kørt, laver vi bare...

Susan tav brat, da de i det samme kunne høre knallerterne oppe på vejen, og kort efter blev mørket brudt af knallertlygter og larm. Trine løb efter de andre og grinede, da hun blev blændet og måtte holde en hånd for øjnene.

-	Afgang, råbte en drengestemme fra mørket. De andre piger reagerede hurtigt og var allerede ved at hoppe op bagpå, så Trine skyndte sig glad efter og lagde armene om Daniels brede ryg.

Drengene havde lavet bål. De sad på den lille strand ved Hulle-havn og så ud mod badebroen. Trine tog en ordentlig slurk af den rom og cola, Susan havde blandet, og fulgte Skipper med blikket, da han gik hen og lagde armen om Susan.

-	Sandhed eller konsekvens, råbte Pia i det samme og så udfordrende rundt i kredsen. Ansigterne omkring bålet glødede gyldent i skæret fra den flaksende ild. Trine sad ved siden af Daniel, der holdt en flaske, som lignede dem, Trines mor brugte, når hun lavede hyldeblomstsaft.
-	Små grå, sagde han og vippede låget af, - hjemmelavet på vodka og tyrkisk peber.

-	Er det meget stærkt? spurgte hun, men Daniel forsikrede hende med et skævt smil om, at det var godt for kroppen.

De små grå skar ned gennem Trines hals, men hun bed ubehaget i sig og smilede, da hun rakte den klistrede flaske tilbage til Daniel.

-	Sandhed eller konsekvens, råbte Pia igen, og nu pegede hun insisterende hen på Susan, som sad i skrædderstilling mellem Skippers ben, så hendes ryg hvilede mod hans bryst. - Sandhed eller bund!

De små grå var nået over til Susan, som rettede sig lidt op og tog imod. Der var en selvfølgelighed i alle Susans bevægelser - i alt, hvad hun foretog sig. Man fik en fornemmelse af, at hun betragtede det som en slags naturlov, at hun fik tingene, som hun gerne ville have dem. At det var helt forventeligt og på sin plads, at Skipper, som uden sammenligning var den mest interessante af drengene, var ham, der lagde sin arm om hendes liv.

Trine betragtede hende, og selvom det allerede var begyndt at snurre i hendes hoved, var hun godt klar over, at hun aldrig ville komme til at opleve den selvsikkerhed, Susan havde, når det kom til drenge. Hun ville aldrig kunne komme til at betragte det som en selvfølge at blive valgt af den flotteste og sødeste dreng. Men Daniel var også fin nok, tænkte hun resigneret og lænede sig ind mod ham.

-	Hvor og hvornår var din første gang? spurgte Susan pludselig højt og tydeligt og så udfordrende på Trine hen over bålet. Hun havde lagt hovedet på skrå og fastholdt provokerende Trines blik. Hun havde en øl mellem hænderne og et lille, ondskabsfuldt smil om munden. Trine mærkede, at den arm, Daniel havde lagt om hendes ryg, slap, da han vendte blikket mod hende.
Hun opdagede, at hun holdt vejret, fanget i den sitrende anspændthed, der var opstået omkring bålet. Men så blev stilheden brudt, da et par af drengene begyndte at grine og vendte ansigterne mod hende.

-	Kom så, heppede de entusiastisk.

Der spillede stadig et lille smil om Susans mund, hendes lange honningfarvede hår faldt blødt ned over hendes stramme hættetrøje. Skipper havde tændt en cigaret til hende, som hun langsomt førte op til munden. Tonny rakte ud for at slukke for Nirvana, der ellers sammen med Pearl Jam havde holdt nattestilheden på afstand og lagt et hektisk lydtæppe hen over snakken omkring bålet.

-	Første gang var ..., begyndte Trine hæst i den pludselige stilhed og så bedende hen på Nina, som var den eneste, der ikke stirrede på hende. Alle veninderne vidste, at Trine ikke havde været i seng med nogen endnu. Trine lænede sig desperat frem, greb om flasken og tog en lang slurk uden at slippe Susans blik.

-	Neeej, råbte Lange, - vi vil høre om den første gang.

-	Detaljer, brølede Tonny.

-	Nu er det min tur, kom Pia hende til undsætning og overdøvede råbene, mens hun så hen på Susan. Skammen brændte i Trines kinder, mens vodka og knuste bolsjer skar ned gennem hendes hals.

-	Sandhed eller konsekvens, hørte hun Pia sige. Hun havde lænet sig lidt frem, og nu var det hende, der provokerende betragtede Susan. - Hvis du skal vælge, hvad vil du så helst: tage tøjet af eller fortælle om din barndom?

Det gibbede i Trine, og nu blev der for alvor stille. Selvom drengene hverken kendte noget til børnehjem eller plejefamilier, fornemmede de med det samme, at der blev sat noget helt særligt på spil. Noget, der langt oversteg Trines ydmygelse.

Længe sad Susan og Pia og stirrede indædt på hinanden, inden
Susan rejste sig fra pladsen mellem Skippers ben. Hun trådte et skridt om bag ham og begyndte at lyne sin hættetrøje ned. Så trak hun langsomt blusen over hovedet for derefter at tage sin bh af. Hun stod lidt i bar overkrop. Brysterne lyste i månens kolde skin, og huden på hendes arme rejste sig i gåsehud. Drengene var tavse, og Trine rørte utilpas på sig, men kunne ikke lade være med at stirre, da Susan åbnede knappen i sine jeans og vrikkede dem ned over hofterne og benene, inden hun sparkede dem væk med fødderne. Så trådte hun et skridt tilbage, trak hurtigt trusserne af, svingede dem rundt over hovedet og råbte nærmest kådt: Den, der kommer sidst i vandet, er en taber, og så løb hun ned mod de sorte bølger med alle drengene i en ivrig hale efter sig. De piffede og klappede og havde travlt med også at få tøjet af.

Tilbage ved bålet sad Trine, Pia og Nina.

-	Jeg tror, jeg går hjem nu, sagde Nina og rejste sig. Trine rejste sig også. Hun følte sig ør og fortumlet.

-	Skal vi ikke lige vente på hende? sagde Pia, der var blevet siddende. - Vi kan da ikke bare efterlade hende her.

-	Nej, sagde Nina. - Vi går nu.

Trine var enig, de gik nu. Hun havde gået i klasse med Nina og Pia, fra de begyndte i skolen. Susan var først kommet til senere, hun var ikke en af dem. Og slet ikke efter i aften.
Camilla kørte ind til siden. Hun var meget bevidst om, at hun let kom til at sige noget, der lød forkert eller kunne misforstås, så hun koncentrerede sig om samtalen, gjorde sin stemme lys og forsøgte at virke imødekommende og forstående.

-	Skat, sagde hun roligt. - Selvfølgelig er jeg klar over, at det er dit liv. Naturligvis respekterer jeg dig, og det er dejligt, at du føler dig lykkelig sammen med Julia. Men du er sytten år. I er nødt til at tænke på fremtiden. På uddannelse og jobmuligheder. Du er ikke engang begyndt i gymnasiet endnu.

-	Det har vi tænkt på, svarede hendes søn hurtigt. - Julia tager et sabbatår, så hun kan blive hjemme med den lille og først begynde i gymnasiet, når babyen er stor nok til at komme i vuggestue.

-	Det virker måske ikke så kompliceret lige nu, medgav Camilla. - Men det føles anderledes, når man står midt i det. Man får ikke sovet om natten, og ingenting kommer til at minde om den hverdag, I kender til. Alt vil dreje sig om den lille. Jeg kan sagtens huske, hvordan det var. Der var mange dage, hvor jeg ikke kom i bad, jeg fik dårligt nok noget at spise i den første tid.

Hun tav og tog sig i det. Havde ikke til hensigt at fylde ham med dårlig samvittighed over, at hun selv nær var blevet væltet omkuld i de første måneder, efter hun havde født ham. Men hun huskede
tydeligt, hvordan hun havde bevæget sig rundt som en zombie og levet i sit bløde joggingtøj. Hun huskede også, dengang hun måtte ringe til Markus' far, som var på seminar med sit arbejde, for at få ham til at bestille en pizza, der kunne blive bragt hjem til hende. På det tidspunkt havde hun vandret rundt i lejligheden i ni stive timer med Markus over skulderen. Hver gang hun standsede eller forsøgte at foretage sig noget, begyndte han at skrige.

Camilla skubbede minderne væk. Hendes søn var det menneske på jorden, hun elskede allerhøjest. Han var det vigtigste i hendes verden. Hun havde været alene med ham så længe, at de to var blevet et team. De hørte sammen, og selvfølgelig havde hun bare at bakke ham op, tænkte hun og overgav sig.

-	Markus, du er mit det bedste. Jeg elsker dig over alt andet, og selvfølgelig støtter jeg dig, hvis I beslutter, at I vil gennemføre det her. Vi kan sikkert også finde en lille lejlighed til jer, og jeg skal nok hjælpe, i det omfang jeg kan. Men indimellem vil jeg jo tage over for at være sammen med Frederik, mens han bor i USA, så I skal også kunne klare den selv.

Det kom bag på Camilla, at det først var nu, hvor begrænsningen sneg sig ind på hende, at hun blev klar over, hvor uvillig hun var til at give slip på den frihed, der fulgte med, når ens børn blev store. Hun havde faktisk ikke følt nogen synderlig trang til at dele sin tid mellem Danmark og Californien, selvom Frederik arbejdede derovre. Men nu, hvor muligheden pludselig kunne blive taget fra hende, føltes det klaustrofobisk, at hun ikke kunne tage over til ham, hvis hun fik lyst.

-	Vi kan sagtens klare den selv, svarede Markus. - Jeg har læst, hvad de skriver om teenageforældre. Der er altså over fem hundrede piger om året, der bliver mødre, inden de fylder tyve. Så det er jo ikke noget, vi er helt alene om. Der var også en artikel i Ber-lingske, hvor en ung far fortalte, at han og kæresten blev forældre,
efter de kom hjem fra efterskole, hvor de havde mødt hinanden. Hun var seksten, og han var sytten. Præcis som os. De har siden fået et barn mere, og den ældste er lige begyndt i skole.

Camilla kunne ikke lade være med at smile. Selvfølgelig havde han læst op på det, så han havde sine argumenter klar. Men han nævnte ikke, at teenagemødre ofte selv var døtre af teenagemødre, eller at piger, der voksede op hos en enlig forælder, havde dobbelt så stor sandsynlighed for at blive en ung mor. Ofte var det døtre af ufaglærte, døtre af forældre, der stod uden for arbejdsmarkedet, og døtre af forældrepar, hvor mindst én af forældrene var dømt for kriminalitet, som havde dobbelt så stor sandsynlighed for at få barn, mens de var teenagere. Og det var gået op for hende, at hun ikke anede noget som helst om Julias forældre. Hun havde ikke engang mødt dem.

Camilla havde også selv læst op og gennemtrævlet diverse artikler. Hun var godt klar over, at hun havde været mest fokuseret på de afsnit, hendes søn havde sprunget over. Selvfølgelig var der piger, som ganske enkelt var drevet af en stor lyst til at blive mødre i en ung alder. Men de undersøgelser, hun havde nået at google sig frem til, viste dog, at størstedelen af de teenagepiger, der blev gravide, valgte at få foretaget en abort.

-	Hvornår er det, man kan se, om det bliver en dreng eller en pige? spurgte han.

-	Markus, sagde hun. - Der er også noget andet, du er nødt til at tænke på. Da du jo endnu ikke er myndig, er det dine forældre, altså far og mig, der er dine værger, så rent juridisk er det os, der er ansvarlige for barnet, indtil du fylder atten. Vi vil også blive stillet ansvarlige, når det gælder jeres økonomiske anliggender. Det koster jo en del at have et barn. Både institution, bleer, tøj...

-	Men maden er gratis, så længe hun ammer, afbrød han.

-	Ja, medgav Camilla. - Frederik og jeg vil selvfølgelig også være
indstillet på at hjælpe, helt bevidst holdt hun hans far ude af det regnestykke, for efter deres sidste samtale var hun med al ønskelig tydelighed blevet klar over, at hun ikke skulle regne med, at Tobias var i stand til at rumme andet end sine egne tvillinger. - Der er også en anden juridisk del, du skal være opmærksom på. Hvis I går fra hinanden, så kommer du til at betale børnepenge, til jeres barn fylder atten.

-	Vi går ikke fra hinanden! udbrød han irriteret. - Vi ville da ikke få et barn, hvis vi havde tænkt os at gå fra hinanden.

Camilla vendte hovedet og så ud over de gule kornmarker, mens en løsrevet flig af sorg sank til bunds inde i hende. Hun savnede Frederik. Savnede en voksen at tale med om det her, én, der turde stå ved, at det ikke var så let, som hendes søn fik det til at lyde, fordi han på ingen måde havde mulighed for at overskue konsekvensen af det, han var i gang med at kaste sig ud i.

I dag var terrassedøren lukket, og der hang ikke vasketøj i haven, men uden for Nina Juhlers hus holdt en lille, hvid Toyota i indkørslen. Camilla parkerede bag den og sad et øjeblik og kiggede på fordøren, mens hun forsøgte at samle tankerne og ryste samtalen med Markus af sig. Det var langsomt gået op for hende, at det sværeste ved at glæde sig ubetinget sammen med ham var visheden om, at hans og Julias forhold ikke holdt. Kyniker, sagde en stemme i hendes hoved. Realist, råbte en anden, og i det samme gik hoveddøren op, og en kvinde med kort, lyst hår trådte frem i døråbningen og foldede armene over brystet, mens hun afventende så hen på Camilla, der skyndte sig at stige ud af bilen.

-	Hej, hilste hun og gik hen mod trappen, der førte op til huset.

Kvinden var Nina Juhler. Camilla genkendte hende fra billederne på Facebook, hvor hun havde slået hende op og fundet ud af, at hun arbejdede for Red Barnet som projektkoordinator og lige
havde været i Sierra Leone i forbindelse med genopbygningen af en fødeklinik i et slumkvarter.

Camilla præsenterede sig, og inden Nina fik sagt noget, forklarede hun, at hun kom for at tale med hende om Trine Madsen. - Jeg kender Trine og ved, at I har gået i klasse sammen.

Ninas arme gled ud af forsvarspositionen, og hun stod lidt usikkert med ludende skuldre. Det var tydeligvis ikke, hvad hun havde ventet, tænkte Camilla.

-	Jeg har prøvet at komme i kontakt med hende, men ingen ved tilsyneladende, hvor hun er, så derfor ville jeg høre, om du har talt med hende for nylig.

Nina Juhler rystede langsomt på hovedet.

-	Vi har ikke rigtig kontakt længere, sagde hun. - Hun bor ude i Osted. På Hovedvejen, ikke så langt fra skolen.

Camilla nikkede.

-	Det er jeg klar over, men hun har været forsvundet i over en uge.

-	Hvad skal det sige? spurgte Nina Juhler og så forvirret ud mod Camillas bil, som om hun forsøgte at finde en forklaring der.

-	Det skal sige, at hun er væk. Må jeg komme ind et øjeblik?

Trines gamle klassekammerat nikkede og trådte til side. Indenfor i gangen stod en kuffert, på gulvet lå en jakke smidt.

-	Jeg er lige kommet hjem fra Afrika, jeg landede i morges.

Hun stoppede hænderne ned i buksernes forlommer.

-	Så du har ikke fulgt med i nyhederne den seneste tid? spurgte Camilla og tænkte på den åbne terrassedør og vasketøjet i haven den dag, hun havde været her, men ikke kunne gå ind.

-	Jo. Nina nikkede hurtigt. - Min mor ringede, mens jeg var afsted, og fortalte, at de havde fundet Susan. Men det har ikke været så let med netadgang. Jeg er næsten lige trådt ind ad døren.
Hun viste Camilla ind i stuen. Der var friske blomster i vaserne, og på spisebordet lå en bunke sammenfoldet vasketøj og en stak uåbnet post.

-	Min mor, forklarede Nina, der var stoppet op midt på stuegulvet. Hun rettede lidt hektisk på sine opsmøgede skjorteærmer, mens hun diskret granskede Camilla. - Hun er sød til at holde huset for mig, når jeg er bortrejst, så her er rart, når jeg kommer hjem. Vil du lige have mig undskyldt?

Inden Camilla nåede at svare, gik hun tilbage i gangen og lukkede en dør efter sig.

Et øjeblik stod Camilla og tænkte på de følelser, der var skyllet igennem hende, da hun sidste gang holdt ude på vejen og forestillede sig, hvordan Nina Juhler levede det liv, hun selv kunne have haft, hvis hun var blevet boende på egnen. Men så var det alligevel ikke kernefamilieidyllen, hun havde fået et glimt af.

Camilla gik ud mod gangen uden at sætte hælene i gulvet, stoppede op og lyttede. Bag den lukkede dør løb vandet. Hun nærmede sig lydløst døren for at høre, om Nina Juhler havde åbnet for vandhanen for at dække over, at hun var søgt i skjul for at tale i telefon med nogen. Men i det samme bippede en mobiltelefon henne på sofabordet. Hurtigt gik Camilla tilbage i stuen og tog plads i en lænestol, hvorfra hun kunne se ud i haven. Græsplænen var slået, men krukkerne på den lille terrasse trængte til vand. Nu kom Nina ud fra badeværelset. Hendes kinder virkede friske, og det korte hår var redt tilbage og lå tæt ind til hovedet. Hun satte sig i sofaen, lagde benene omhyggeligt over kors og foldede hænderne, inden hun så imødekommende på Camilla.

-	Du ville tale med mig om Trine? sagde hun, som om deres møde først gjaldt fra nu. - Det må i hvert fald være nogle år siden, jeg sidst har set hende, begyndte hun, mens Camilla lagde sin mobil på bordet og satte den til at optage. - Dengang var hun lige gået
fra sin mand og boede et sted ude i Havdrup. Men jeg har hørt, at de fandt sammen igen.

Camilla betragtede hende, mens hun talte. Beredvilligt leverede hun, hvad hun forventede, at journalisten var kommet for at høre.

-	Løb jeres kontakt ud i sandet, da I forlod skolen? spurgte Camilla.

-	Vi fortsatte faktisk på samme gymnasium, men sås kun, når vi tilfældigvis mødtes. Vi gik ikke på samme linje og havde ikke samme venner. Men indimellem fulgtes vi i bussen, det blev bare sværere og sværere at finde på noget at tale om. Er det ikke tit sådan?

Hun så appellerende på Camilla med løftede øjenbryn.

-	Jeg ved, at hun fik nogle børn, men andet ved jeg faktisk ikke. Vi var aldrig særlig tætte.

-	Jeg troede, at I hang ud sammen i skolen, sagde Camilla. - At I var bedste veninder i de mindre klasser.

Nina Juhler nikkede.

-	Vi legede sammen, kogte hun det ned til.

-	Gled I fra hinanden efter det, der skete på Bornholm? spurgte hun og forsøgte at nærme sig.

Nina så hurtigt op, men rystede så på hovedet.

-	Vi gled bare fra hinanden, sagde hun. - Som man gør, når man bliver ældre.

-	Hvad skete der egentlig på Bornholm dengang?

Nina lænede sig frem.

-	Er det derfor, du er kommet? For at bore i den gamle historie?

-	Jeg er ikke kommet for at bore, sagde Camilla roligt. - Jeg føler egentlig, at jeg har et ret godt overblik over forløbet. Jeg kommer lige fra Bornholm, hvor jeg har talt med de fyre, I lærte at kende dengang. Så jeg kender allerede til, at I mødtes med bornholmerdrengene nede på havnen, og til de bålaftener, I havde sammen med dem, inden Susan forsvandt. Lige nu er jeg faktisk mest inte-
resseret i at finde ud af, hvor Trine er blevet af. Jeg ved ikke, om du er klar over, at hun forsvandt, umiddelbart efter Susan Dahlgaards lig blev fundet i klippegrotten. Hun er blevet efterlyst.

-	Er Trine blevet efterlyst? gentog Nina bestyrtet.

Camilla nikkede.

-	Og hendes pårørende er naturligt nok meget bekymrede. Jeg gik selv på Osted Skole, men nogle klasser over jer. Trine er gift med min venindes lillebror. Så det er ikke kun min journalistiske tilgang til den her historie, der driver mig. Personligt betyder det meget for mig, at hun bliver fundet.

Hun lirede det af sig. Forsøgte at finde sprækker i Nina Juhlers facade, og langsomt lod det til, at hun begyndte at løsne op.

-	Har du noget imod, at jeg lige åbner? spurgte Nina og gik hen til terrassedøren. På vejen greb hun en pakke cigaretter, der lå på bogreolen. Et stykke tid stod hun med ryggen mod Camilla og røg. - Hvem talte du med på Bornholm? spurgte hun endelig.

-	Skipper, Daniel Axelsen og Tonny Nielsen, svarede Camilla til hendes ryg. - Husker du dem?

Nina nikkede svagt og vendte sig om.

-	Og politiet, tilføjede Camilla.

-	Jeg ville ikke kunne genkende dem, men jeg husker, at vi mødte de drenge derovre. Det gjorde jo dybt indtryk på os alle sammen, da Susan forsvandt, fortsatte Nina tydeligt berørt.

Camilla lod stilheden hænge lidt mellem dem.

-	Hvad fortalte de, da du talte med dem?

Det var Nina, der brød tavsheden, da hun kom tilbage og satte

sig.

-	De fortalte, hvad de huskede, svarede Camilla. - Gennemgik den sidste aften, hvor I mødtes.

Nina Juhler så ud, som om hun sad og prøvede at skrue tiden tilbage.
-	Vi forstod ingenting, sagde hun så. - Da politiet kom for at tale med os.

-	Men I fortalte politiet, at I cyklede afsted fra vandrerhjemmet sammen med Susan, og at hun blev sammen med drengene nede på havnen, da I kørte videre.

Nina nikkede.

-	Hun flirtede med den ene af drengene, og da vi ville afsted, sagde hun, at hun blev, og at vi bare kunne køre. Vi lovede at lade vinduet stå, så hun kunne komme ind, når hun kom hjem. Vi kørte ud til røgeriet og sad lidt på en bænk derude, inden vi kørte tilbage til vandrerhjemmet. Men hun kom ikke hjem.

Camilla betragtede hende indgående. Der var ikke en sprække i det, hun fortalte. Hun talte lidt mekanisk, og det virkede næsten som en tekst, hun havde lært udenad.

Nina Juhler lænede sig tilbage i sofaen med hænderne på lårene, korte, ulakerede negle.

-	Du mener, at det var sådan, det foregik? sagde Camilla, og Trines gamle veninde nikkede. - Men det passer jo ikke, fortsatte Camilla.

Nina Juhler fortrak ikke en mine og mødte Camillas blik uden at blinke, mens hun blev ved at nikke.

-	Jo, fastholdt hun. - Vi var tilbage lidt over midnat.

-	Et vidne fortæller, at I først kom tilbage til vandrerhjemmet ud på morgenen. At I var væk i mange timer.

-	Mona, udbrød Nina lettet. - Ingen tror på Mona, hun så ting, der ikke fandtes.

-	Det er muligt, medgav Camilla. - Men I havde aftalt med drengene, at I skulle mødes i det forladte hus, hvor de holdt til. Det fortalte I bare aldrig politiet. Og det passer godt med tiden, hvis I cyklede derud for at vente på, at de kom. Og så først nåede tilbage til vandrerhjemmet ud på morgenen.
Nina Juhler fortrak stadig ikke en mine.

-	Vi kørte ikke derud, sagde hun med let dirrende stemme. - Vi blev i Svaneke og kom tidligt tilbage. Mona lyver, jeg er slet ikke sikker på, at hun så os den aften. Det er noget, hun finder på, præcis ligesom alt det andet, hun sagde dengang for at gøre sig interessant.

Camilla stoppede hende.

-	Jeg er sådan set ikke interesseret i, hvem af jer der ikke fortæller sandheden. Det må politiet tage sig af. Jeg vil bare gerne have, at vi finder Trine.

Kvinden over for hende sad rank og på vagt i sofaen.

-	Ved du godt, at de drenge, I lærte at kende, var i politiets søgelys, længe efter Susan forsvandt? Jeg tror aldrig helt, at de er sluppet for den mistanke, der rejste sig mod dem.

Nina så ikke længere på Camilla, men stirrede stædigt ned i gulvet.

-	Har nogen af jer sidenhen været i kontakt med de fyre? Har I på noget tidspunkt hørt fra dem?

Hun rystede på hovedet og kiggede stadig ned.

-	Ikke så vidt jeg ved, svarede hun.

-	Og du ved heller ikke, om de kender jeres fulde navne eller har jeres adresser?

Nina vendte brat hovedet mod Camilla.

-	Nej, sagde hun tydeligt. - Hvorfor?

Camilla rystede på hovedet.

-	Bare en tanke. Ved du, at Pia Bagger tog sit eget liv for et par dage siden?

Så krakelerede facaden.

-	Pia? udbrød hun chokeret.

Camilla nikkede.

-	Hun druknede sig ude i Dyndet ved Malerklemmen.
Nina tog hænderne op foran munden og begyndte at græde.

- Pia er død, og Trine forsvundet, sagde Camilla medfølende. - Jeg tror, at det er på tide, du fortæller politiet, hvad der skete på Bornholm, den nat Susan forsvandt.
De havde været der før. Fra bunden af sin døs havde hun mærket, hvordan de bevægede sig over hendes hud i ansigtet. På hænder og arme. Som et kriblende minioptog marcherede de på hende. Hun hørte de svage bump, når det lykkedes hende at samle kræfter nok til at ryste dem af, så deres små, hårde skjolde faldt ned på jorden. Og nu var de tilbage. Hun mærkede tydeligt, hvordan de insisterende trak hen over hendes hud. Som en levende og kravlende dyne var de overalt på hende. Hun forsøgte at ryste dem væk. Ville trække hænderne til sig og børste dem af huden, men armene rørte sig ikke. Hendes øjenlåg var så tunge, at hun ikke kunne løfte dem. Hun huskede det sviende stik i skulderen, men havde for længst mistet tidsfomemmelsen. Hun havde forsøgt at orientere sig mod lysstriben, som var faldet ind på jorden bag den ujævne stensætning, men nu kunne hun ingenting se. De små kryb arbejdede sig hen over hendes mund og ind i hendes næse, og rundtomkring på kroppen kunne hun mærke små, sviende bid. En sidste gang forsøgte hun at flytte sin hånd for at få den uudholdelige kriblen til at holde op, forsøgte at ryste sig fri, men kunne ikke finde kræfter. Fortvivlet og fyldt med væmmelse forstod hun, at hendes eneste mulighed var at ligge der på jorden, alene i mørket, og give efter for de små dyr, der var i gang med at overtage hendes krop.
Louise havde brugt aftenen forinden og denne dags morgen på den psykiatriske afdeling sammen med Mikkel. Efter besøget hos Gerd i går havde han ringet og med behersket stemme bedt hende om at komme med det samme, fordi han ville tale. Alt inde i Louise havde snøret sig sammen, og hun havde brugt hele turen til hospitalet på at indstille sig på, at han nu ville komme med en tilståelse. Men det var en helt anden og nærmest forløst Mikkel, der sad i fællesrummet og ventede på hende, da hun trådte ind.

-	Du tror altså ikke, at Trine er væk, fordi hun har forladt os igen? Han gik lige til sagen, og det lød mere som en konstatering end et spørgsmål. - Hun er ikke rejst fra mig!

Han havde været i bad, håret var vådt og tilbageredt. Han var iført en frisk hospitalsskjorte, men det var blikket, der fik en varme til at skylle igennem Louise. Hans øjne var fulde af håb og en helt ny beslutsomhed. På bordet foran ham lå flere stykker papir, og han sad klar med en blyant i hånden.

-	Nej, sagde Louise og satte sig over for ham. - Det tror jeg ikke. Men jeg er bange for, at der kan være sket hende noget. Jeg frygter, at hun kan være blevet udsat for en forbrydelse i forbindelse med den gamle historie fra...
Inden hun nåede at tale ud, skubbede Mikkel to stykker papir hen over bordet til hende.

-	Det her er dem, jeg ved, hun har været i kontakt med. Men der har jo været mange i fodklinikken, som jeg ikke kender. Dem kan du finde i hendes Online bookingsystem.

-	Det er mere gamle venner og veninder, jeg er interesseret i at høre om, sagde hun og vidste, at politiet allerede var i gang med hendes klienter og de personer, de havde fundet i Trines telefon. - Jeg tænker mest på nogen fra skoletiden eller ungdomsårene. Kender du noget til Mona Ibsen, som Trine gik i klasse med?

Men Mikkel genkendte ikke navnet. Derimod begyndte han nærmest manisk at remse navne op på personer i omgangskredsen. Forældre fra skolen og børnehaven, kvinder, som hun indimellem løb sammen med. Der var også nogle piger, hun på et tidspunkt gik i biografen med, de mødtes hver anden måned og spiste sammen, inden de så en film.

Han havde virkelig gjort sig umage, det måtte hun give ham. Han virkede stadig medtaget og sløvet af medicinen, men det var, som om håbet i ham brændte så kraftigt, at han formåede at trænge igennem den kemiske tåge og tænke klart. Han talte om sommerhuset, de havde lejet. Om ferien, om fremtiden. Om alt muligt andet end det faktum, at Trine var væk. Som om alt ville løse sig, så længe hun bare ikke havde forladt ham.

Louise havde til at begynde med forsøgt at fortælle ham, så blidt hun kunne, at der var en vis risiko for, at Trine aldrig kom tilbage, selvom eftersøgningen stadig var på sit højeste. Men det lod ikke rigtig til at trænge ind, det eneste, der tilsyneladende betød noget for ham, var, at det ikke var ham, hun var forsvundet fra.

I morges havde han igen ringet og bedt hende komme. Louise havde haft en hæslig nat. Hun havde droppet de thailandske sovepiller efter en alvorlig samtale med sig selv. Hun kunne ikke blive
ved med at tage dem, så meget var hun klar over. Men det nyttede heller ikke, at hun var i søvnunderskud, hvis hun skulle forsøge at hjælpe sin bror. Sådan havde hun talt frem og tilbage med sig selv, mens hun lå under dynen og kæmpede for at falde i søvn. Søvnen udeblev, men derimod dukkede et voldsomt savn frem i mørket. Hun savnede Eik, savnede Jonas. Savnede nogle at høre sammen med. Og i mørket voksede følelserne og skabte sig i en sådan grad, at hun på et tidspunkt i løbet af natten var gået ind i stuen og havde skruet proppen af Mikkels whisky. Den havde brændt ned gennem halsen, men den havde ikke sendt de løbske følelser til tælling.

Nu var det optegnelser over, hvad broren og Trine havde foretaget sig den seneste måned, han skubbede over til hende på bordet. Minutiøst og detaljeret havde han beskrevet deres gøren og laden dag for dag.

Louise havde læst det hele igennem. Betragtet navne og steder. Ledt efter koblinger og sammenhænge, men det eneste, hun så, var en logbog over en børnefamilies helt almindelige hverdag. Indkøb, hente og bringe, lægebesøg. Fritidsaktiviteter. Intet, der stak ud, intet, der afveg fra hverdagslivet.

Louise stod og lænede sig op ad muren foran Roskilde Politistation, da Nymand kom tilbage. Han førte hende gennem en lille flok, der stod i den ene ende af rummet og ventede på deres midlertidige kørekort, og fortsatte hen til en trappe, der førte op til politiinspektørens plads i det åbne kontor. Nymand bad hende sætte sig.

- Tak, sagde han så, og Louise så uforstående på ham. - Jeg havde ikke selv koblet Trines forsvinden sammen med selvmordet ude fra Viby, fortsatte han. - Jeg var ikke klar over, at Pia Bagger og din svigerinde kendte hinanden, og det havde jeg formentlig heller
ikke opdaget, hvis ikke Camilla Lind havde gjort mig opmærksom på det. Jeg går ud fra, at I sammen er nået frem til den konklusion, at begge sager kan hænge sammen med det, der skete på Bornholm i sin tid. Jeg sender et par betjente ud for at tale med Nina Juhler senere i dag.

Louise skulle til at sige, at det alene var Camillas fortjeneste, men hun nøjedes med at nikke og undlod at indvie ham i, at hun mest sovsede rundt i sin egen fortvivlelse og ikke havde bidraget med så meget. Nymand fortalte, at de tre mænd fra Bornholm ville blive hentet ind til fornyede afhøringer.

Han så på sit ur.

-	Det sker formentlig nu, sagde han og tilføjede, at Wiinbergs folk hentede dem ind samtidig, så de ikke fik lejlighed til at afstemme deres forklaringer.

-	Men der er jo ikke noget, der tyder på, at de var sammen med Susan den nat, hun forsvandt, indvendte Louise.

-	Nej, medgav han. - Men vi skal vide, hvor de var, da Trine forsvandt, og hvor de befandt sig i tiden op til Pia Baggers selvmord.

-1 mistænker dem, nikkede hun og havde selvfølgelig selv tænkt tanken, men det var ikke lykkedes hende at få øje på et motiv til, at bare én af dem efter så mange år pludselig skulle begynde at tage livet af lejrskolepigerne én efter én.

-	Har I talt med Mona Ibsen? spurgte hun. - Hende, der så Susan cykle afsted med sine veninder.

Nymand nikkede.

-	Mona har opsøgt mig adskillige gange igennem årene, sagde han. - Og jeg bør nok tage til efterretning, at hun hele tiden har insisteret på, at Susan lå gemt i en skov. Hun har også fortalt om insekter. En skov er jo et vidt begreb, men måske burde jeg have taget hendes henvendelser mere alvorligt. Jeg er egentlig ret åben for den slags. I hvert fald i det omfang, hvor vi har tid til at
tage imod den type henvendelser fra synske mennesker. Men en skov...

-	Jeg tænkte mere på, om I frygter, at hun også kan være i fare? afbrød Louise. Der var også den mulighed, at de mistænkte Mona for at stå bag det, der skete nu. Hun havde allerede fortalt Nymand om Monas besøg uden for brorens hus. Og det klassebillede, hun havde efterladt.

Han rystede på hovedet.

-	Der er ingen tvivl om, at hændelsen har påvirket hende voldsomt. Men vi har ikke grund til at tro, at hun på noget tidspunkt har været i kontakt med drengene, hverken dengang eller efterfølgende.

Louise begyndte at fortælle, at hun havde besøgt Gerd, og at Gerd var mere bekymret for Mona end nogensinde før.

-	Det lyder, som om Mona har fået det værre. Måske bør du få dine folk til at undersøge, om der alligevel kan være en forbindelse mellem Mona og sagerne med Trine og Pia.

Hun kunne med det samme se på ham, at hun var gået for langt. Og Louise mindede sig selv om, at hun i realiteten lige nu bare var en tilfældig kvinde, der var kommet ind fra gaden med sine fornemmelser og eget syn på sagen.

Nymand rejste sig for at hente telefonudskrifterne.

-	Mona Ibsen har fortalt os, at hun forsøgte at kontakte både Trine, Pia og Nina, efter Susan blev fundet, men hun kom ikke i kontakt med nogen af dem, og ingen ringede tilbage, selvom hun havde efterladt dem en besked.

-	Hvad ville hun sige til dem? spurgte Louise.

Nymand satte sig. Han så træt ud, konstaterede hun. Udkørt, selvom der stadig var en time til frokost.

-	Hun siger, at hun bare ville tale om det, der skete dengang.

Han rakte hende printet efter at have sat streger under Trine,
Pia og Ninas numre. Der var flere opkald til dem alle tre. Men derudover havde Mona kun ringet til Gerd og akutmodtagelsen. Louise havde selv begge numre på sin blok.

Hun åbnede tasken og trak Mikkels papirer op. Hun skubbede dem over til Nymand.

De sad lidt i tavshed.

-	Har du set Mona for nylig? spurgte han så. - Altså ud over det korte glimt, du fik af hende, da hun dukkede op ved din brors hus.

Louise nikkede og fortalte, at hun havde truffet Mona, da hun besøgte sin bror på afdelingen.

-	Så er du måske enig med mig i, at Mona knap nok er i stand til at tage vare på sig selv, så det virker forholdsvis usandsynligt, at hun skulle have været i stand til at presse to af sine tidligere kammerater i døden, vil du ikke give mig ret i det?

-	Kammerater er nok så meget sagt, svarede Louise tørt. - Mona var den eneste, der dengang forsøgte at råbe folk op. Jeg siger bare, at det måske var værd at høre, hvad det var, hun havde at sige.

-	Men det har vi gjort, sagde Nymand og lød endnu mere træt. - Hun fortæller, at hun så de fire veninder cykle afsted og så tre af dem komme tilbage sammen næste morgen.

-	Hvad med de andre nætter? spurgte Louise. - Hvad så hun der? Har I spurgt hende om det?

-	Jeg er sikker på, at Bornholms Politi lavede en grundig afhøring dengang, men nu skal du også huske, at Mona ikke var med de andre. Hun opholdt sig hele tiden på vandrerhjemmet, så det er jo begrænset, hvor meget hun har kunnet se.

Han tav et øjeblik, inden han lænede sig frem.

-	Jeg har fuld forståelse for, at du forsøger at finde en forklaring. Og at du gerne vil hjælpe din bror. Men du er også nødt til at have forståelse for, at vi gør, hvad vi kan, for at passe vores arbejde, og du har mit ord på, at vi gør alt, hvad der står i vores magt, for at finde
din svigerinde. Vi gør os umage, sagde han og blinkede indforstået til hende.

- Ja, bliv ved med det, sagde hun uden at smile og rakte ud efter udskrifterne uden at spørge, om hun måtte tage dem med.
Mona Ibsen var blevet udskrevet, fik Louise at vide, da hun kom tilbage til modtagelsen på akutafdelingen.

-	Og, tilføjede sygeplejersken, - det ser også ud til, at lægerne forbereder at udskrive din bror.

-	Men det er han da slet ikke klar til, udbrød Louise og så ned mod den skærmede afdeling. - Han virkede glad, da jeg var her i morges. For første gang. Behandlingen hjælper.

Sygeplejersken nikkede.

-	Det er så dejligt med den fremgang, der er sket, sagde hun.

-	Og det er på alle måder tydeligt, at han har fået det meget bedre. Bare dét, at han selv bad om rent tøj og et bad i dag, er virkelig gode tegn.

-	Jamen, så dur det da heller ikke at sende ham hjem nu, indvendte Louise og begyndte at blive desperat. - Hvad nu, hvis han falder tilbage i sin depression?

Sygeplejersken havde rejst sig inde bag glasruden. Nu gik hun ud af forkontoret og kom hen til Louise.

-	Det er sådan, sagde hun blidt, da de stod over for hinanden,

-	at i det øjeblik, han tager afstand fra selvmordstankerne, så bliver han udskrevet, men det betyder selvfølgelig ikke, at behandlingen indstilles. Og du skal udelukkende tage det som et godt signal.
Hun havde lagt en hånd på Louises skulder.

-	Din bror var sat på til elektrochok. Vi var indstillet på, at han kunne gå hen og blive en af vores langtidspatienter.

-	Elektrochok, gentog Louise stille, og sygeplejersken nikkede.

-	Det er en alvorlig behandling, men den har god effekt på mange af vores patienter med tunge depressioner.

-	Hvornår bliver han udskrevet? spurgte Louise og skottede igen hen mod den aflåste afdeling.

-	Måske allerede senere i dag, ellers i morgen, svarede hun, og i det samme bippede det fra lommen i hendes kittel.

Mona Ibsen havde en lille lejlighed på Set. Jørgensbjerg ikke så langt fra havnen. Louise havde været forbi byhuset, da hun første gang hørte om Mona, men havde aldrig været indenfor. På det tidspunkt opholdt Mona sig hos Gerd ude i Svogerslev. Der var noget rørende i, at de to havde bevaret den tætte kontakt, men også noget sørgeligt, fordi det så tydeligt viste, at Monas forældre slet ikke var inde i billedet, selvom hun havde det så svært, tænkte Louise.

Hun kørte lidt rundt, inden det lykkedes hende at finde en parkeringsplads et stykke fra Monas lejlighed, og hun var ved at glemme tasken i bilen, da hun skulle til at gå tilbage mod det hvidkalkede toetagershus med skæve, blåmalede vinduer. Der var hyggeligt i det gamle kvarter, men også tæt på en måde, som fik Louise til at tænke, at de fleste, der boede i de gamle huse, måtte kende hinanden. En landsby i byen, noget, Louise selv ville føle klaustrofobisk.

Døren blev åbnet, sekunder efter hun havde sat fingeren på klokken, som om Mona havde stået klar og ventet på hende.

-	Kom ind, sagde Mona med sin lyse, barnlige stemme.

Hun var iført en støvet rosa slå om-bluse og løse, lysegule bukser. Det lange, hvide hår og de sarte farver gjorde hende skrøbelig
at se på, selvom hun var svulmet op af den angstdæmpende medicin, men der var noget insisterende i hendes blik, da hun bad Louise følge med.

Vindueskarmene var fyldt med grønne planter, som skærmede for, at folk kunne kigge direkte ind i stuen fra gaden. Louise så sig om i det lavloftede rum: et gammeldags chatol, en mørk sofa og et aflangt spisebord. På væggene hang indrammede døde insekter. Nøje sat op på lige rækker. Store og små. Louise trådte hen og betragtede den største ramme, der hang lige inden for døren. Den var fuld af tørrede ørentviste, som var placeret så tæt på hinanden, at det var svært at skelne det enkelte insekt fra det andet, som et mønster fyldte de hele rammen ud og fremstod som et kunstværk.

- Smukt, sagde Louise og smilede anerkendende til Mona. Der var også mindre rammer, hvor et enkelt insekt var udstillet alene. Det havde virket meget frastødende, da Louise havde set Mona sidde ude hos Gerd med hele spisebordet fyldt med døde insekter, som hun var i gang med at tørre. De levende dyr kom i dræberglas, som var glas med en tynd gipsplade i bunden, der blev dryppet med æter, havde Mona forklaret. Og det var makabert og uhyggeligt, når hun spændte de tørrede insekter op med nåle på en flamingoplade, men nu, hvor Louise så de færdige billeder, gav det pludselig mening.

Louise gik en tur rundt i stuen og betragtede alle rammerne, mens Mona stod midt på stuegulvet og fulgte hende opmærksomt med blikket. Der var ikke en eneste sommerfugl i Monas samling, ingen smukke sværmere. Uden at have det store kendskab til insektarter så de fleste af insekterne for Louise ud til at være helt almindelige fluer, biller, bænkebidere. Ingen lod til at være sjældne arter, men måske var der samleobjekter, som Louise ikke var kyndig nok til at udpege.
-	Ved du, at de kødædende biller også kaldes rovbiller? spurgte Mona pludselig med sin lyse stemme. - Hvis Susans krop var mumificeret, som de skriver i aviserne, så er det mest sandsynligt, at hun er blevet spist af de biller, der hedder flæskeklannere. De venter med at angribe kroppen, til den har ligget i fire-fem måneder og er tørret ind. Men fordi hun har ligget så længe, så er bænkebiderne og de andre biller også kommet til. De må have kravlet hen over hende så mange gange, at de ikke længere registrerede, at det var en krop.

Hun talte i et helt neutralt toneleje, som fik Louise til at stirre på hende med lige dele gru og fascination.

-	Havde der været spyfluer inde i den grotte, da hun døde, fortsatte hun nøgternt, - så ville de have lagt deres æg i hende, og så ville tusindvis af fluer være blevet udklækket under hendes hud.

-	Hvordan er alt det her opstået? spurgte Louise og pegede rundt på rammerne. - Hvordan kunne du vide, at Susans krop var blevet indtaget af insekter?

Louise brød sig ikke om at hoppe med på den synske vogn, men hun kunne ikke dy sig.

-	Du har tidligere fortalt, at du vidste, at der ville ske noget slemt på turen, sagde hun og registrerede Monas lille nik.

De stod stadig over for hinanden midt på stuegulvet.

-	Jeg vidste, at nogen ville komme noget til, sagde hun. Der strøg en svag skælven hen over hendes ansigt, som om forudanel-sen ikke havde sluppet sit tag. - Jeg er klar over, at du måske finder alt det her frastødende, fortsatte hun og nikkede hen mod de døde insekter og flaskerne med kemikalier. - Men som Gerd altid siger, så er jeg jo nok aldrig kommet mig over det, der skete, og nu forsøger jeg at acceptere, hvad det gjorde ved mig.

-	Dine mareridt? spurgte Louise, og hun nikkede.

-	Jeg kan ikke lægge det fra mig, selvom jeg prøver. Hver gang
jeg hører om nogen, der forsvinder, blusser det op, uden at jeg kan nå at forhindre det. Det er blevet en del af mig. Hvis folk havde lyttet til mig dengang, havde Susan stadig været i live.

Den lyse stemme lød bitter.

-	Jeg er ked af, at jeg ikke nåede at komme ud, da du opsøgte mig i min brors hus, undskyldte Louise og vendte sig mod Mona. - Kom du, fordi du gerne ville tale med mig?

Mona nikkede, men sagde ikke noget.

Længe var der stille mellem dem. Mona stod og stirrede lige frem for sig uden at fortrække en mine. Hendes ansigt var lige så udtryksløst som på det skolebillede, hun havde efterladt ved Mikkels hus.

-	Jeg ville have dig til at hjælpe, svarede hun endelig. - Jeg vidste, at Susan var blevet efterladt på Bornholm. De andre troede, at hun var stukket af, selvom jeg blev ved med at sige, at hun stadig var der. Ingen ville tro på mig. Ingen hørte efter. Før nu. Men jeg skulle aldrig have sagt noget.

Hendes hænder flettede sig uroligt og febrilsk ind og ud mellem hinanden.

-	Jeg kunne se insekterne. Og mørket. Jeg sagde det. Jeg forklarede de voksne, at de skulle blive ved med at lede. Jeg sagde til politiet, at hun var der. At hun ikke kunne komme fri. Men ingen ville lytte.

Louise foreslog, at de satte sig ved bordet. Hun havde lige trukket stolen ud, da hun fik øje på spanden, som stod på gulvet og var lukket til med klar husholdningsfilm. Den var fyldt halvt op af en stor, mørkebrun og levende klump af insekter, der kravlede krib-lende rundt mellem hinanden, bevægede sig uophørligt som en stor levende organisme. Enkelte kravlede op langs spandens sider, og få havde sat sig på undersiden af den klare film. Louise kastede et hurtigt blik på Mona, men hun fortrak stadig ikke en mine, og
nu fik Louise øje på de lukkede syltetøjsglas, der stod inde under bordet langs fodpanelet, som om de var gemt væk i hast. Alle glas var også fyldt med levende insekter.

-	Er det også nogen, du skal have i rammer? spurgte Louise og forsøgte at lyde normal.

Mona nikkede, men Louise var ikke helt sikker på, at hun havde hørt, hvad hun sagde.

-	Jeg vil gerne tale med dig om det klassebillede, du efterlod i min brors have, fortsatte hun og rystede den kriblende fornemmelse af sig. - Fem ansigter var rammet ind. Min svigerinde, Trine, havde selv en kopi af det samme fotografi liggende. På hendes kopi var der sat ring om fire ansigter. Du har selv sat en ekstra ring om dit eget ansigt på det billede, du efterlod. Hvorfor har du gjort det?

Mona sad længe tavs, men så rømmede hun sig næsten uhørligt.

-	Jeg er bange, hviskede hun så.

-	Jeg er ked af, hvis det er ubehageligt for dig, at du nu igen skal konfronteres med hændelserne fra dengang, begyndte Louise. - Og jeg ville ikke tage den her snak, hvis det ikke var vigtigt for mig. Vigtigt for mig personligt.

-	Jeg vil gerne tale om det.

-	Fint, sagde Louise. - Kan vi tale lidt om Trine?

Mona nikkede uden at se på Louise.

-	Hvordan var dit forhold til Trine og hendes veninder?

-	Jeg brød mig ikke om dem, svarede hun lyst og klart uden at tøve. - De troede, at alting handlede om dem. De lavede deres egne regler og var ligeglade med, hvad det fik af omkostninger for alle andre. De kunne heller ikke lide mig.

-	Hvad så med de andre fra klassen, hvordan havde du det med dem?

Hun vidste fra Nymand, at det efterhånden var lykkedes hans
efterforskere at få kontakt med alle elever fra den gamle 7. C, bortset fra en kvinde, der var flyttet til Boston med sin mand. Nu ville de blive genafhørt, og det ærgrede Louise, at hun ikke selv fik mulighed for at tale med dem. Hun ville gerne have boret lidt i, hvordan resten af klassen havde opfattet den pigegruppe, Trine havde været en del af. Men så mindede hun fornuftigt sig selv om, at hun var nødt til at holde snuden i sporet og fokusere på at finde Trine. Susans død måtte hun overlade til Nymand og Bornholms Politi.

-	Susan, Trine, Pia og Nina delte værelse. De havde fået lov til at få deres eget, mens alle andre sov på sovesale, undtagen mig altså. Jeg boede alene i et lille rum for enden af gangen. Det var de andre piger, som ville have det på den måde.

-Jamen, hvorfor? spurgte Louise.

-	De brød sig ikke om at være sammen med mig. De syntes, jeg var uhyggelig, og kaldte mig Heksen, fordi jeg havde forsøgt at advare dem om, at noget frygteligt ville komme til at ske.

Monas udtryksløse måde at fortælle på ramte Louise på en måde, der kom bag på hende. Det var ikke det, at Mona var blevet holdt udenfor, eller at lærerne tilsyneladende havde accepteret det og ikke havde gjort noget for at inkludere Mona i pigegruppen. Men det ramte Louise lige i maven, at Mona ikke fortrak en mine, mens hun fortalte om det. Ikke et anstrøg af sorg i øjnene eller en lille sitren i stemmen. Hun fortalte om sin eksklusion, som om det var en nærmest naturlig ting, et vilkår, en præmis.

-	Jeg havde ikke noget imod at være alene, sagde Mona. - Jeg ville hellere sove derinde blandt rengøringsmidlerne end at høre på, at de hviskede.

Det forstod Louise på en måde godt.

-	Jeg ville bare gerne være i fred, fortsatte hun og så på Louise, som om hun ville bekræftes i, at det var i orden at have det sådan. - Jeg har altid været glad for stilheden, men når vi lå i vores senge
og blev bedt om at slukke lyset, fik jeg det, som om luften begyndte at vibrere, og urolige kræfter trængte ind gennem brædderne i væggen og kom ned fra loftet. Jeg kunne ikke holde ud at være derinde, derfor var jeg nødt til at gå udenfor. Jeg har siden tænkt, at det måske var de andre pigers uro, jeg kunne mærke. Deres værelse lå ved siden af mit.

Louise nikkede, bange for at komme til at afbryde hende.

-	Jeg sneg mig ud og satte mig ved cykelskuret på gårdspladsen. Derfra kunne jeg tydeligt se, når pigerne krøb ud ad vinduet og stak af. Og selvfølgelig også, når de kom tilbage. Men ingen troede på, hvad jeg sagde. De mente, at jeg bare var ude på at skabe splid, når jeg fortalte, hvad jeg havde set.

Louise lænede sig frem over bordet og rakte ud efter Monas hånd.

-	Jeg tror på dig, sagde hun, - og jeg ved, at du ringede til Trine, kort tid inden hun forsvandt. Hvad ville du tale med hende om?

Mona bed sig i underlæben og lignede en lille pige, der var blevet taget i noget, hun ikke skulle have gjort. Men så rettede hun sig op, og Louise slap hendes hånd.

-	Jeg ville advare hende, sagde hun med eftertryk. - Det hele kommer op til overfladen nu. Jeg var bange for, at hun måske var i fare.

-	Hvorfor skulle hun være i fare? spurgte Louise.

Mona holdt hendes blik fast, men så rystede hun på hovedet.

-	Jeg ved det ikke, jeg kan bare mærke, at fortiden indhenter os, nu, hvor Susan er blevet fundet. Man kan ikke blive ved at holde den skjult. En dag kommer det frem.

-	Ringede du også til Pia Bagger og Nina Juhler?

Mona nikkede, og det så ikke ud til at falde hende ind, at de opkald kunne have skræmt de gamle klassekammerater fra vid og sans, hvis de havde noget at skjule.
Stilheden lagde sig mellem dem igen. Louise forsøgte at samle sine tanker.

-	Har du hørt, at Pia Bagger druknede sig ude i Dyndet for tre dage siden?

Mona nikkede langsomt.

-	Gerd fortalte mig om det.

Hendes øjne blev blanke.

-	Jeg kunne ikke få fat i hende, så jeg endte med at lægge en besked på hendes telefonsvarer.

-	Og hvad sagde du på den besked?

-	At de var nødt til at fortælle sandheden.

-	Mona, sagde Louise indtrængende. - Vil du ikke være sød at fortælle, hvorfor du er så overbevist om, at de skjuler noget? Jeg ved, at du i sin tid fortalte politiet, at Trine, Pia og Nina kom meget senere hjem, end de påstod. Men der må være sket mere end det. Hørte du dem sige noget, da de kom hjem? Eller så du noget? Hvad får dig til at tro, at de ikke fortæller sandheden?

Mona Ibsen sad som paralyseret. Hun havde med besvær trukket benene op under sig og rokkede nu ganske stille frem og tilbage på stolesædet.

-	De forsvinder én efter én, sagde hun så. - Alle dem, der løb ud om natten.

Louise betragtede hende i den tavshed, der opstod. Der var noget voldsomt irriterende ved den uforanderlige blidhed i Monas ansigtsudtryk. Louise fik lyst til at ruske hende, til at vække hende. Hvis de havde siddet i et afhøringslokale på Politigården, ville hun nok have ment, at Mona Ibsen var bims, og så ville hun formodentlig have taget hendes udsagn med et gran salt. Men der var en vished og en sikkerhed i Monas blik, som gjorde det svært for Louise at feje hende af vejen.

Mona rettede mildt blikket mod Louise igen.
-	De forlod også vandrerhjemmet, natten inden Susan forsvandt, begyndte hun. - Og den nat kom de også hjem uden Susan.

-	Hvad skal det sige? udbrød Louise.

-	De var slet ikke så gode venner, som alle gik og troede. De brød sig ikke om hende, eller også var de blevet uvenner. Natten inden hun forsvandt, kom Susan grædende hjem alene. Hun kom hjem kort tid efter de andre, men hun sad i lang tid på græsset og græd uden for deres vindue, inden hun kravlede ind. Men næste nat kom hun slet ikke tilbage. De andre piger holdt Susan udenfor, de er skyld i, at hun forsvandt. Det er der bare ingen, der tror på.
Camilla havde pakket sammen og var klar til at gå hjem. Hun havde lige båret sin kaffekop ud og meddelt redaktionssekretariatet, at historien om Susan Dahlgaards skoleveninder kom til at fylde to sider, da hun hørte mobilen ringe henne fra sit skrivebord.

Hele eftermiddagen havde hun forsøgt at fange Nymand for at få ham til at bekræfte, at politiet nu officielt koblede Pia Baggers selvmord og efterlysningen af Trine Madsen sammen med fundet af Susans lig. Da hun talte med politiinspektøren efter besøget hos Nina Juhler, lød han til at være enig i, at de tre veninder muligvis dækkede over hinanden og havde fortiet noget. Camilla troede ikke længere på, at de skiltes fra Susan på havnen, og hun opfattede det, som om Nymand var enig, når han besluttede at sende to af sine folk ud for at tale med Nina.

Nu var der efterhånden gået fire-fem timer, og hun kunne stadig ikke få fat i ham.

- Nina er væk, sagde Louise, da Camilla tog telefonen, og fortalte kort om sit besøg hos Mona Ibsen, men ville ikke fortælle i detaljer om, hvad Mona havde sagt. Camilla kunne dog udlede så meget, at de tre veninder åbenbart var blevet uvenner med Susan eller havde holdt hende udenfor, så hun havde været ked af det, allerede natten før hun forsvandt.
-	Hvornår så du Nina? spurgte Louise.

-	Jeg var ude hos hende omkring klokken elleve og kørte igen omkring tre kvarter senere. Hvad er der sket?

Hun hørte veninden tage en dyb indånding, men Camilla havde allerede slynget tasken over skulderen og var i løb ned ad gangen.

-	Efter jeg havde talt med Mona, begyndte Louise, - kontaktede jeg Nymand for at sige, at han var nødt til at tage Nina ind til afhøring. Om ikke andet så for at passe på hende. Men da de kom ud til Birkede, var hun væk. Døren var ikke låst, pung, mobil og bilnøgler lå fremme. Hun er bare væk.

-	Ligesom Trine, sagde Camilla og løb over mod sin bil.

-	Ligesom Trine, gentog Louise.

-	Ring til hendes mor, sagde Camilla og fortalte, at Nina Juhlers mor havde set efter huset, mens datteren var bortrejst. - Det lød, som om de har et tæt forhold, måske ved hun, hvor hun kan være.

Hun bakkede ud, og så var hun på vej tilbage mod Ninas hvidkalkede hus i skovbrynet.

-	Politiet har sendt teknikere derud, fortsatte Louise.

-	Det var alligevel hurtigt, svarede hun og tænkte, at hun måtte ringe ind til den redaktionssekretær, der sad med hendes artikel, og få tilføjet, at politiet havde lavet en kobling. - De må have fundet noget, siden de allerede nu sætter det store maskineri i gang.

Det svarede Louise ikke på.

-	Hun kan jo også bare være gået over for at knalde med naboen, foreslog hun. - Eller være løbet sig en lang tur i skoven.

Men så kom hun i tanke om de smøger, Nina Juhler havde suget i sig, og tænkte, at hun måske ikke lige var løbetypen, selvom hun var høj, slank og havde lange ben.

-	Er du derude nu? spurgte Camilla.
-	Nej, jeg er hos Mikkel, han er ved at blive udskrevet, så vi kører hjem til ham i Osted. Men jeg kan høre, at du er på vej.

-	Jeg havde sådan en klar fornemmelse af, at de tre piger skjulte noget. Det sagde jeg også til Nymand, men jeg skulle have boret noget mere i det, da jeg var der.

-	Nej, afbrød Louise. - Det er Nymands job. Bornholms Politi er i gang med at afhøre fyrene derovre. De mangler bare at tale med Daniel Axelsen, som er på langtur.

-	Men vognmanden ved vel, hvor han er?

-	På vej til Polen, siger de.

-	Hvis han har været i nærheden af Nina, kan han vel fanges på færgeovervågning, broovervågning, mobilmaster, og hvad fanden ved jeg. Det kan vel ikke være så svært.

-	De er i gang, nøjedes Louise med at svare, og Camilla hørte, at der var stemmer i baggrunden.

-	Hvad med Mona? spurgte hun.

-	Da jeg hørte, at Nina var væk, ringede jeg til hende og fik hende til at tage hjem til Gerd, så hun ikke var alene. Jeg er nødt til at løbe, Mikkel kommer ud nu.

Trafikken lå tæt på motorvejen. Camilla forsøgte flere gange at komme igennem til Nymand uden held. Til sidst kapitulerede hun og ringede til Roskilde Politis kommunikationschef og spurgte, hvad der foregik ude i Birkede, og om der var nyt angående Nina Juhler. Men den dør blev smækket i lige med det samme. Ingen kommentarer, lød det kort.

Hun var netop kørt af afkørslen på motorvejen, da Nymand ringede tilbage.

-	Jeg forstår på Rick, at du må have talt med Nina Juhler, umiddelbart inden hun forsvandt, indledte han. - Jeg vil gerne tale med dig. Nu.
-	Jamen, hvorfor fanden tror du, at jeg har ringet til dig hele dagen! udbrød hun. - Jeg kan forstå, at hun er væk. Hvad er der sket?

-	Var du ude i hendes hus, da I talte sammen?

-	Ja, svarede Camilla. - Hun var lige kommet hjem fra lufthavnen. Hendes kuffert stod stadig i entreen, da jeg kom.

-	Hvor befinder du dig nu? spurgte han.

-	Jeg er lige kørt af ved Roskilde.

-	Kom ud i huset. Jeg vil have dig til at vurdere, om her ser ud, som da du forlod det. Og vi får også brug for dit dna, så du ikke forstyrrer de tekniske undersøgelser.

Den var Camilla med på og sagde, at hun var der inden for tyve minutter.

Nina Juhlers hvide bil stod stadig parkeret i indkørslen, men på begge sider af den smalle vej holdt nu også adskillige af politiets biler. Camilla svingede ind bag den sidste og fik øje på en nabo i landhuset overfor, som havde taget nysgerrig opstilling i sin forhave.

Camilla blev stoppet af en uniformeret betjent, da hun nærmede sig Ninas hus, og måtte forklare, at det var Nymand, der havde bedt hende komme, og hun måtte pænt vente på den anden side af hækken, før politiinspektøren kom ud fulgt af en kriminaltekni-ker, der udstyrede hende med en hvid heldragt, net til håret og et mundbind.

-	Det er bare, mens vi er derinde, forklarede Nymand.

Camilla havde allerede lynet den tynde papirdragt, og da de

nåede op til hoveddøren, trak hun de blå plastikfutter ud over sine høje sandaler og fulgte efter politiinspektøren.

Den mørkegrå kuffert stod ikke længere i entreen, men der stod sko, som der havde gjort tidligere, og der hang stadig overtøj på bøjler bag døren.
Camilla stoppede op i døråbningen ind til stuen for at danne sig et overblik. Terrassedøren var lukket, cigaretpakken lå stadig på hylden. Der så fuldstændig lige så ryddeligt og fint ud, som da hun var der tidligere på dagen. Hun kunne høre stemmer ovenpå, og Nymand bekræftede, at teknikerne gennemgik hele huset.

-	Jeg kan ikke se, at noget er anderledes, sagde hun. - Bortset fra at kufferten ikke længere...

Camilla tav og stirrede på bordet, hvor vasen med blomsterne fra hendes mor stod. Brevene var blevet åbnet, måske var der også færre end tidligere, eller også var det bare, fordi aviserne var fjernet. Øverst lå en opsprættet kuvert. Den så ud til at være blevet smidt på bordet, og ved siden af den lå to døde insekter, men det var tydeligt at se selv på afstand, at der lå mange flere døde dyr i den åbne konvolut.

Hun pegede.

-	Hvor kommer de fra? spurgte hun.

Nymand fulgte hendes blik.

-	Du tænker på Mona, sagde han og rystede på hovedet. - Vi har talt med hende, og hun afviser at have sendt et brev til Nina Juhler, hun kendte heller ikke hendes adresse. Teknikerne tager brevet med ind.

-	Det kan alle jo påstå, indvendte Camilla og spurgte, om de havde undersøgt, om der havde været en forbindelse mellem Mona og Nina Juhler i de år, der var gået.

-	Ifølge Mona Ibsen har de ikke været i kontakt med hinanden. Eller, som hun udtrykker det, så kendte de ikke længere hinanden.

Camilla betragtede insektkonvolutten, adressen var printet på en label, der var klistret fast. Hun gik et skridt frem mod den, men blev stoppet.

Hun bøjede sig i stedet lidt ned, så hun kunne se direkte ind i den åbne kuvert. Den indeholdt en stor mængde forskellige døde
insekter. Store og små fluer, brune, lange ørentviste med den skor-pionagtige klo på bagkroppen og bænkebidere med deres grå og næsten runde krebsekrop. Herudover var der mange kæmpestore, grønskinnende biller med sorte, tykke, krøllede ben. Camilla gøs med en myldrende fornemmelse i kroppen.

-	Så kører vi, sagde Nymand, lagde en hånd på Camillas skulder og skubbede hende let hen mod entreen. - Vi tager din bil.

-	Kører, gentog hun. - Hvorhen? Vi kan vel bare tale her.

Han rystede på hovedet og skubbede igen, mens han fortalte, at

han ville følge hende ind på politistationen til en afhøring.

-	Har du en optagelse af jeres samtale? spurgte han, og Camilla nikkede og fortalte, at hun havde den på sin mobil.

-	Lige nu er du vores mest centrale vidne. Formentlig er du den sidste, der har set Nina Juhler, og den sidste, hun har haft kontakt med.

Camilla stoppede op, rystede hans hånd af sin ryg og tvang ham til at standse.

-	Jeg er ikke idiot, sagde hun og så længe på ham. - Der er noget, du ikke fortæller mig, ellers ville I ikke sætte alt det her i gang. Hvad er der sket?

De stod et øjeblik og betragtede hinanden som to kamphaner, inden han igen lagde en hånd på hendes ryg og begyndte at skubbe hende det sidste stykke hen mod bilen.

Det krævede et par forsøg, før hun havde fået vendt sin store SUV på den smalle vej, men da de var kommet rundt og var på vej tilbage mod Viby, fortalte han, at de selvfølgelig havde undersøgt Nina Juhlers mobil for indgående og udgående opkald.

-	Jeg forstod på Rick, at du forlod Nina Juhler omkring kvart i tolv, fortsatte han.

-	Du kunne jo også bare spørge mig selv, sagde hun og rystede på hovedet ad ham. - Men ja, deromkring.
-	Klokken 11.50 blev det første ubesvarede opkald foretaget til Trine Madsens mobilnummer fra Nina Juhlers telefon. Herefter er der foretaget syv ubesvarede opkald hen over de følgende tyve minutter. Klokken 12.13 foretog Nina Juhler et opkald til 112 og bad vagthavende om at blive stillet om til politiet, men det opkald blev afbrudt. Mine folk ankom på adressen klokken 12.58. Og da var døren ulåst, og Nina Juhler var væk.

-	Men da I tog herud, vidste I vel ikke, at hun havde foretaget et opkald til 112?

-	Nej, svarede Nymand. - Jeg sendte to folk afsted for at tale med hende om Susan efter vores samtale. Vi assisterer Bornholms Politi med opklaringen. Det er jo endnu ikke klart, om der foreligger en forbrydelse, eller om Susan Dahlgaard døde som følge af en ulykke, men lige nu fokuserer kollegerne derovre på at finde ud af, hvordan hun er havnet i Ekkodalen, og det håbede vi, at Nina Juhler kunne være med til at give os et svar på. Men nu er hun også væk.

De holdt på Camilla i fire stive timer. Det var to kvindelige betjente, der havde stået for afhøringen, unge og meget venlige, selvom Camilla til sidst var blevet virkelig irriteret, da de insisterede på, at hun for tredje eller fjerde gang skulle gennemgå sit møde med Nina Juhler.

-1 har jo for fanden det hele lige her, sagde hun og pegede på sin mobil. Hun havde givet tilladelse til, at de kunne lave en kopi af optagelsen, selvom hun kort havde overvejet, om hun skulle holde fast i sin kildebeskyttelse, men lige nu var hun godt klar over, at de ikke havde så meget at gå efter, og så måtte eftersøgningen komme i første række.

-	Du afsluttede jeres samtale med at sige til Nina Juhler, at du syntes, at det var på tide, at hun fortalte politiet, hvad der skete på
Bornholm, den nat Susan forsvandt. Er der noget, du ved om den nat, som du ikke har fortalt os? blev de ved. Og Camilla gentog endnu en gang, at hun ikke vidste, hvad der var sket, men at det stod ret klart for hende, at de tre piger løj, og at de måtte vide mere, end de hidtil havde fortalt. Hun havde også forsøgt at få de to betjente med på teorien om, at Susan var fortsat sammen med Trine, Pia og Nina. Og at de alle fire var taget ud i det forladte hus for at vente på de bornholmske drenge, som de havde aftalt.

-	Det finder vi jo nok aldrig ud af, havde den ene betjent indvendt. - Huset er for længst revet ned, og der er gået femogtyve år, så spor er der ikke længere noget af.

-	Nej, medgav Camilla, - men det kunne være forklaringen på, at hun befandt sig på de kanter.

Sværere var det jo heller ikke, tænkte hun irriteret, men svarede alligevel beredvilligt på alle deres spørgsmål og gentagelser. På et tidspunkt var der blevet stillet pizza og cola ind til dem.

Klokken var over 21, da hun forlod politistationen. Hun havde forsøgt at få fat i Nymand for at høre, om der var nyt, men fik at vide, at han var gået. Hun havde på et tidspunkt under afhøringen bedt om lov til at ringe ind til avisen for at opdatere artiklen, hun havde afleveret, så den ikke kom til at fremstå helt uaktuel nu, hvor den seneste udvikling måske var blevet grebet af nogle fra de konkurrerende medier, men det havde de ikke givet hende lov til. Og nu var tiden løbet, deadline var overskredet, så det var kun netavisen, hun kunne fodre med de seneste nyheder. Hun ville bare ikke have hængende på sig, at Morgenavisen ikke var opmærksom på, at der var en sammenhæng mellem Nina Juhler og Trine Madsen. Pia Bagger nævnte hun ikke. Hendes avis havde stadig respekt for at tone ned, når det gjaldt selvmord.

Selvfølgelig ville Nina Juhler ende som en stor historie, hvis politiet ikke fandt hende, og hun ikke selv dukkede op. Der var
endnu ikke udsendt en officiel efterlysning, og Camilla kunne heller ikke slippe tanken om, at der var en helt naturlig forklaring på, at hun havde forladt sit hus. Og så ville Nina nok få sig noget af en overraskelse, når hun opdagede, at politiet havde undersøgt hendes hjem som et muligt gerningssted.

Camilla havde forsøgt at forklare de to betjente, at det jo var muligt, at Nina Juhler ganske enkelt havde rettet sig efter Camillas råd og havde kontaktet politiet for at fortælle om den sidste nat på Bornholm. Og så havde hun måske alligevel fået kolde fødder og havde lagt på. Men det var dog lidt mærkeligt, at hun havde brugt nødnummeret, 112.

Og så var der brevet med insekterne.

Tankerne kørte rundt, og klokken var næsten ti, da Camilla træt i hovedet låste sig ind i sin lejlighed. Hun havde lige tændt lyset i entreen, da hun hørte en svag lyd fra stuen og stivnede, mens hun langsomt lod sin taske glide ned på gulvet.

Et øjeblik stod hun helt stille og lyttede. Det var en vejrtrækning, en bevægelse. Hun havde endnu ikke lukket døren bag sig, da hun råbte: Hallo!

Hun stod afventende et øjeblik. Lyset i opgangen bag hende gik ud med et klik. - Er her nogen? Hun råbte højt for at lyde modigere, end hun var, og trådte tøvende et skridt frem, men standsede op ved lyden af et vådt snøft.

-	Markus, kaldte hun og løb ned mod stuen. Han sad i lænestolen ved vinduet med benene trukket op under sig og armene foldet om knæene som en stor menneskekugle. - Men skat dog!

Hurtigt var hun henne ved ham, hans ansigt var skjult i mørket, det sparsomme lys nede fra gaden kastede kun enkelte lysreflekser op mod lejlighedens loft.

-	Hvad er der sket? hviskede hun. - Er det barnet, er der sket barnet noget?
Hun lagde armene om ham og blev pludselig overmandet af en overvældende beskyttertrang. Over for ham og det lille barn, der var hans. Han græd ind mod hendes skulder, og hun vuggede ham blidt frem og tilbage, indtil han trak sig lidt væk fra hende og tørrede sine øjne.

-	Skat, gentog Camilla og strøg ham medfølende over det stride drengehår.

-	Hun har fået det fjernet, hviskede han grådkvalt. - Og vi skal ikke ses mere. Hun har slået op. Hun siger, at det er morfars skyld.

-	Morfars? udbrød Camilla helt paf og rystede uforstående på hovedet. Hendes far havde i denne sag udvist så mange flere grader af forståelse, end hun selv nogensinde ville være i stand til at svinge sig op til, selv hvis chokket på et tidspunkt fik lagt sig.

-	Har Julia aborteret? spurgte hun og mærkede til sin undren, at hun blev ramt af en uventet sorg, som kom helt ud af det blå.

-	Hun har fået foretaget en abort, sagde hendes søn og lød utrolig meget mere voksen, end han var.

-	En abort! Men hvordan i alverden kan det være morfars skyld? Hvordan har han haft noget med den beslutning at gøre? spurgte hun forvirret og så sin far i hans tilforladelige hjemmesko for sig. - Han fortalte, at I havde hygget jer sammen og haft en dejlig aften. Han var glad på jeres vegne, og han syntes vældig godt om Julia.

-	Hun siger, at det var måden, han tog det på, som fik hende til at indse, at det var alvor. Som om det først var dér, hun rigtig forstod, at hun ventede barn. At vi skulle være forældre.

-	Hmmmm, mumlede Camilla, mens hun fortsatte med at stryge ham over håret.

-	Morfar ville jo fejre det. Han ønskede os tillykke og sagde, at han glædede sig, og jeg troede, at det gjorde hende glad. At der endelig var en, der glædede sig sammen med os. Men det gjorde det ikke.
Han talte roligere nu, og Camilla trak sig lidt tilbage, så de kunne se hinanden i mørket.

-	Hun ville ikke alligevel. Måske følte hun bare, at det var en leg, noget, vi lod som om. Men jeg ville gerne.

-	Du ville gerne hende, sagde Camilla blidt med tryk på hende, og han nikkede.

-	Men nu har hun slået op. Hun har sendt alle mine ting herind med en taxa, fordi hun ikke vil se mig mere.

-	Men hvad siger hendes forældre? spurgte Camilla magtesløst.

-	Hun havde slet ikke fortalt dem noget. Jeg troede, at hun havde sagt det, det sagde hun, at hun havde. Det var derfor, jeg tog hjem og fortalte nyheden til dig, så du også fik det at vide med det samme.

Hun rakte ud efter ham igen, helt tung i kroppen over at se ham så trist.

-	Jeg er ked af, at du er ked af det, sagde hun. - Mon ikke I finder ud af det igen?

Han rystede på hovedet.

-	Hun siger, at jeg bare er interesseret i at binde hende. At det er min skyld, hvis hun ikke får en uddannelse.

-	Det er noget vås, udbrød Camilla heftigt og rejste sig for at tænde standerlampen ved sofaen. - Hvorfor siger hun pludselig den slags? Du gjorde sgu da alt det rigtige, da hun fortalte, at hun ventede barn.

En voldsom følelse af uretfærdighed skød op i hende.

-	Markus, du har lige præcis udvist ansvar. Det der skal du ikke høre på. Der er ikke mange på din alder, der ville være villige til at ofre ungdomslivet i den situation. Du har ikke gjort noget forkert.

Der var lidt stille i stuen.

-	Hun har min Roskilde-billet, sagde han så lidt efter.

-	Den skal vi nok få fat i, sagde Camilla og mærkede en utrolig
trang til at give yndige Julia en kolossal skideballe. Samtidig var der noget i hende, der løsnede sig og faldt på plads. Som om hendes krop åndede lettet op.

- Er det denne her weekend, du skal låne båden? spurgte hun.

Han nikkede, og Camilla kunne ikke lade være med at tænke, hvor besynderligt livet var. Det ene øjeblik var det ved at blive tilrettelagt i én retning for derefter at skifte fuldstændig kurs, og selvom det smertede hende at være vidne til hans hjerteskærende kærestesorg, så var det en helt enorm lettelse, at vinden nu blæste i en anden retning.

Camilla havde puttet Markus på hans værelse, som ellers havde stået tomt det meste af tiden, siden de flyttede ind i den nye lejlighed. Hun havde svært ved at huske, hvornår hun sidst havde fået lov at hygge om ham på den måde. Sytten år, han var blevet så stor. Sytten år, næsten samme alder som drengene i Svaneke havde haft, da pigerne fra Osted tog på lejrskole på Bornholm.

Hun sad i fodenden af hans seng og nussede hans fødder, mens de talte om tv-serier og biograffilm. Stor, men samtidig så rørende ung, og det slog hende, hvor svært det var i den alder at overskue konsekvenser. Og hvor hurtigt vinden kunne vende. Hun huskede sig selv som 17-årig i sene nattetimer, hvor hun skulle op i skole den næste dag, og blev i det samme ramt af et erindringsglimt, hvor hun sad på gulvet hjemme på Oles værelse sammen med flokken af venner. De hørte Ramones og lod flasken dreje rundt på gulvet imellem sig. Og luffen var ladet af spændingen mellem unge drenge og unge piger. De udfordrede hinanden. Legede flaskehalsen peger på.

“Den, flaskehalsen peger på, skal gå ud til Hovedvejen og smide tøjet. Gå over vejen to gange og komme tilbage.”

“Den, flaskehalsen peger på, skal gå ind i stuen og kysse Oles far, mens hans mor ser på.”
“Den, flaskehalsen peger på, skal kysse én person her i rummet. Af samme køn.”

“Den, flaskehalsen peger på, skal gå ind til naboen og tisse på deres dørmåtte.”

Men hver gang var der en udvej. Man kunne vælge at tømme en flaske øl ud i én køre og slippe for sin udfordring.

Markus var faldet i søvn. Camilla lænede sig forsigtigt frem og slukkede lampen ved hans hovedgærde.

Inde i stuen sendte hun en sms til Louise. “Hvad nu, hvis pigerne udfordrede hinanden for at vise sig over for drengene? Måske har de set eller gjort noget, som de siden har tiet om.”

Hun havde lige sendt beskeden afsted, da Louise ringede hende op.

-	Nina er stadig ikke dukket op, sagde hun. Camilla kunne høre, at veninden var træt. - Jeg har lige talt med Nymand, i morgen udsender de en officiel efterlysning. Politikredsene på Sjælland er allerede alarmeret. Hvad sagde Nina til dig, da du talte med hende?

Camilla var for udkørt til at fortælle det hele igen.

-	Hun sagde, at de skiltes fra Susan på havnen, og at hun sammen med Pia og Trine sad på en bænk og så ud over vandet eller sådan noget, opsummerede hun kort.

-	Hvor langt er der fra stedet, hvor det forladte hus lå, til der, hvor Susan blev fundet? Du har været der, kan man gå det stykke vej? spurgte Louise.

-	Ja, sagtens! Huset lå på hjørnegrunden, der, hvor man drejer ud til Ekkodalen. Jeg ved ikke, hvor langt der er. Jeg var jo i bil, men det føltes ikke ret langt. Man kan i hvert fald sagtens gå. Hvad tænker du?

-	Jeg tænker på noget, Mona sagde. Hun fortalte, at Susan, natten inden hun forsvandt, kom grædende hjem alene. Efter de andre piger var kommet tilbage. Mona tror, at der er foregået noget
mellem de fire piger, at de var blevet uvenner eller noget, så Trine, Pia og Nina har efterladt hende og ladet hende gå alene hjem. Men det kan selvfølgelig også være Susan selv, der ikke ville følges med de andre, og så er der måske sket noget, som gjorde hende ked af det, mens hun var sammen med drengene.

-	Altså du tænker, at de gjorde hende noget?

-	Jeg tænker ikke rigtig noget. Jeg ligger bare her og prøver at sove, men jeg kan ikke få enderne til at mødes. Hvis det var pigerne, der fik Susan til at græde, hvorfor cyklede de så afsted sammen igen den sidste aften? Og hvis det var drengene, hvorfor sagde hun så ikke noget til de andre?

Der blev stille. Camilla havde børstet tænder, mens Louise talte, og undskyldte, da hun spyttede ud.

-	De var ude i det hus, konstaterede Louise. - Hvordan fanden skulle hun ellers havne helt derude i Ekkodalen?

-	Men så må der være en anden, der ved, hvad der skete. Nogen må have bevaret hemmeligheden sammen med dem.

-	Mona, sagde de i munden på hinanden.
Bornholm, 1995

Susan holdt sig for sig selv, mens de spiste morgenmad. Hun så ikke engang på sine tre veninder, da de i samlet flok gik hen til det lange bord for at smøre madpakker og gøre sig klar til dagens udflugt.

Lena og Steffen skyndte på dem og skældte ud. Trine havde tømmermænd og havde været nødt til at styrte ud på toilettet flere gange i løbet af natten for at kaste op. Hun havde sagt til Lena, at hun var syg. At hun ville blive hjemme, men den købte Lena ikke.

På turen mod Hammershus var Carsten styrtet på cyklen, fordi han kørte op over en skrænt, der var stejlere, end han lige havde regnet med. Og først da de sad i grøftekanten og ventede på, at hans sår blev renset, kom Susan hen til dem.

-	Skipper spurgte i går, om vi kan mødes nede på havnen i aften, sagde hun, som om intet var hændt. - Vi er blevet inviteret med ud i det forladte hus, hvor de holder til. De vil holde en fest for os. Vil vi det?

-	Det vil vi da gerne, røg det ud af munden på Trine, inden hun nåede at tænke sig om. Pia nikkede, men Nina sagde ikke noget.

Der opstod en lidt mærkelig stilhed, indtil Pia sagde til Susan,
at hun var ked af, at de bare var gået og havde efterladt hende alene på stranden.

-	Det gør ikke noget, svarede Susan let uden at se på nogen.

-	Vi hyggede os bare og drak noget mere. Der gik fest i den, det var synd, I ikke var med.

Hun havde stadig ikke værdiget Trine et blik, men da de var på vej tilbage til deres cykler, løb Susan op på siden af hende.

-	Jeg skulle ikke have spurgt om det, sagde hun hurtigt, - det var tarveligt. Det kan jeg godt se nu.

-	Skal vi gå ned og bade? spurgte Nina, da de havde spist aftensmad. Hun havde ellers virket reserveret hele dagen og havde heller ikke kommenteret det, der skete i går, tænkte Trine. Men nu lod det til, at hun begyndte at tø op, og det så også ud, som om hun var parat til at tage Susan til nåde.

De lavede en aftale med flere af de andre fra klassen om at gå hen til Hullehavn, når der var ryddet af bordet. Under aftensmaden følte Trine endelig, at tømmermændene begyndte at lette, og badeturen ville skylle det sidste ubehag væk.

Flere af drengene sprang i vandet fra broen. Lena og Steffen var også gået med derned, og sammen med et par elever lavede de bål samme sted, hvor drengene havde gjort det aftenen før.

Susan sad ude på badebroen og talte med Mads. Ham havde Trine været hemmeligt lun på siden fjerde, men det var aldrig rigtig blevet til noget. Måske vidste han det ikke engang, tænkte hun og mærkede igen Daniels arm omkring sig. Det havde været rart, men de havde ikke kysset. Hun håbede, at det kom til at ske i aften. Så ville det ikke være hende, der stod længst tilbage. Hun så hen mod Nina og Pia, de havde heller ikke kysset nogen endnu. Men hun havde lagt mærke til, at Pia havde holdt sig tæt på ham den ranglede, der hed Tonny. Han var sådan lidt kejtet, men på en
sød måde, helt anderledes end Aksel fra klassen, der virkede mere overlegen.

-	Så går vi hjem, råbte Steffen, men et par af drengene skulle selvfølgelig lige nå at springe en gang mere, så Trine blev siddende i sandet, indtil Pia kom og trak hende op.

-	Kom så, sagde hun. - Det dur ikke, at Lena tror, vi pønser på noget. - Har du set dem? fortsatte hun og nikkede ud mod badebroen, hvor Susan stadig sad tæt op ad Mads.

Trine nikkede. Pia kendte godt til hendes følelser for Mads.

-	Du skal ikke tage dig af hende, hun prøver bare at gøre dig jaloux, sagde Pia og stak armen ind under Trines, og så fulgtes de tilbage mod vandrerhjemmet.

Inden de fire piger gik i seng, havde de trukket to af vandrerhjemmets cykler hen til gavlen, så de kunne komme hurtigt afsted til aftenens aftale. Trine og Nina cyklede, og Susan og Pia sad bagpå. De slingrede ned ad bakken mod havnen, og da de kom til at grine, glemte Trine et øjeblik, hvor ond Susan havde været. Det var ikke blevet rigtig mørkt, men tunge skyer begyndte at trække ind ude fra havet.

-	Hvor lang tid tager det at cykle ud til det hus? råbte Pia fra bagagebæreren.

-	Det kommer an på, om man har dig bagpå, svarede Trine og oksede afsted.

-	Omkring en halv time, sagde Nina. Det var hende, der havde styr på den slags. Hun havde engang været spejder.

Trine fik øje på dem på lang afstand. De stod ved siden af kiosken og gestikulerede ophidset. Der var ikke andre mennesker på havnen. Trine havde lige nået at tænke, at Tonny manglede, men så kom han til syne på den sti, der løb fra havnen op mod hotellet. Han rakte noget frem mod de andre.
-	Hej, råbte Susan, da de var tættere på, men drengene var helt optaget af at diskutere. De stod helt inde ved husmuren og så slet ikke i deres retning. Men så kiggede Skipper op og vinkede, da han fik øje på Susan.

Pia var sprunget af cyklen, og Trine stillede den op ad det lave hegn på den anden side af vejen.

Skipper løsrev sig fra de andre, som lavmælt talte videre, og gik Susan i møde. Han havde lige givet hende et kys, da Lange råbte, at de skulle afsted.

-	Kan vi køre med jer ud til huset? spurgte Susan og fulgte med Skipper tilbage mod de andre drenge. Lange rystede på hovedet og virkede irriteret over, at de var kommet. Han virkede hårdere end de andre.

Trine skulle til at gå hen mod Daniel, da Lange begyndte at trække afsted med ham. Skipper slap Susan og sagde, at de bare kunne cykle ud til huset.

-	Vi mødes derude, sagde Skipper på vej væk. - Vi finder ud af noget med nogle øl.

-	Men hvor ligger det? råbte Susan og greb fat i hans arm.

-	Kør ud til Ekkodalen, forklarede Skipper og sagde, at huset lå på hjørnet, når de drejede af fra hovedvejen ned mod Ekkodalen. -1 kan ikke undgå at se det, taget er faldet sammen i hele den ene side. I skal bare gå ind og vente på os.

Trine mærkede sveden løbe ned ad sin ryg, da de endelig nåede skiltet, som viste ud til Ekkodalen. Det gode ved Bornholm var, at der ikke var så mange veje, så det var ikke svært at finde rundt, havde Nina sagt. Fra Svaneke skulle de bare ligeud hele vejen. Igennem Østermarie og så ned ad Almindingevej. Nina havde selvfølgelig taget det kort med, de havde fået, da de kom den første
dag. Typisk hende, tænkte hun og kom til at grine, da Pia begyndte at synge: Vi har en chauffør, chauffør, hun er så skideskør.

Månen var forsvundet, og det regnede spredt med tunge dråber, da de fik øje på huset i lyset fra de hoppende cykellygter. Det lå godt skjult bag høje træer og vilde, tornede buske. Trine holdt sig tæt på Pia, som var den første til at gå op mod den frønnede dør. Huset var bygget af røde mursten med træværk, som engang havde været malet mørkeblåt. Der var ikke noget glas tilbage i et eneste af vinduerne, og de store, sorte huller gabte uhyggeligt og tomt mod dem i mørket. De stod lidt på græsset og gloede, men så gik Pia hen og skubbede døren op.

Lige inden for døren på et afskallet bord lå en stor lygte, som de skyndte sig at tænde, og længere inde i huset, i det, der engang havde været en stue, stod der bloklys og tændstikker.

- Hold kæft, et fedt sted, udbrød Pia og gik hen til en dyb, karrygul sofa og kastede sig ned. Der hang malerier skævt på de blomstrede tapetvægge i samme slags forgyldte rammer, som Trines farmor havde. På sofabordet stod to kopper med indtørret kaffe i bunden.

Drengene havde haft ret. Huset så ud, som om dets beboere en dag for længe siden bare pludselig havde rejst sig fra sofaen og forladt huset uden nogensinde at komme tilbage. Der stod stadig en reol med bøger, på øverste hylde lå en opslået bog, som en eller anden havde været i gang med at læse, og i vindueskarmen stod der keramikvaser med blomster, som for længst var visnet.

Men det, der gjorde størst indtryk på Trine, var det forladte køkken. Der var gammeldags potter og smedejernsgryder i skabene. En efterladt blå dåse Nivea-creme i vindueskarmen bag de lasede orange køkkengardiner. Fedtede plastikbøtter fyldt med mel og sukker og en falmet æske Solgryn. Der var dåsetomater med etiketter, som ikke fandtes mere, og nede i en køkkenskuffe lå en pakke ekstra klinger til en osteskærer.
De havde undersøgt hele huset og ventet i en time, da Pia sagde, at nu gad hun ikke vente længere.

-	De kommer ikke!

-	Jo, de skal nok komme. De ved jo, at vi er taget herud, sagde Susan med sin sædvanlige selvsikkerhed.

-	Jeg gider ikke vente mere, gentog Pia.

-	Jeg bliver, sagde Susan.

-	Det er holdt op med at regne, lad os gå ud, foreslog Trine for ikke også at falde i søvn. Klokken var over et, og månen tittede indimellem frem mellem de sorte skyer.

De vækkede Nina og begyndte at gå ned ad vejen mod parkeringspladsen, hvor de havde været med klassen, da de besøgte Ekkodalen.

-	Måske kan vi komme ind i slikhuset, sagde Susan og satte i løb. De fulgte efter og hev efter vejret, da de nåede slikhuset, som lå under nogle træer bag rækker af bænke.

-	Hvordan får vi gitteret væk fra vinduet? spurgte Pia og så på Susan, som allerede havde været omme for at rykke i døren. Susan svarede ikke, men begyndte målrettet at hamre en stor sten, hun havde fundet bag huset, ned i den krog, som holdt gitteret fast. De kunne se slikket ligge inde bag ruden på rad og række.

-	Måske er der også penge, sagde Pia spændt, og Trine mærkede adrenalinen bruse. Hun nåede ikke at se, hvordan Susan gjorde det, men pludselig havde hun fået løsnet gitteret.

-	Hvad nu, hvis der er alarm på?

Trines stemme var blevet spinkel. Hun stod og trippede usikkert og mærkede, hvordan modet og spændingen, hun havde følt lige før, da de løb gennem mørket, var forsvundet.

Nina holdt sig i baggrunden og trådte væk, da ruden blev knust. Først skete der ikke noget. De stod lidt og lyttede i stilheden, så
var Susan henne ved hullet i vinduet og begyndte at skrabe slik sammen.

-	Vi skal ind, så vi kan komme over til de gode ting bag disken, sagde Susan hektisk, men i det samme gik en alarm i gang. Den hylede så højt, at de alle fire uvilkårligt begyndte at løbe hen over parkeringspladsen og op mod skoven. Op over stien og hen mod den overdækning, hvor de havde siddet og spist deres madpakker.

Pia var den første, der stoppede op.

-	Hvem skulle komme? sagde hun og hev efter vejret. - Her er jo ikke nogen, og den holder vel op.

Alarmen hylede stadig, men ud over den var der helt stille. Også i det store, hvide hus, der lå i skellet ind mod Ekkodalen. Men i det samme blev lyset i huset tændt, og de hørte en dør blive åbnet og en mørk stemme råbe et eller andet. Synkront satte de i løb ind mod skoven. Væk fra parkeringspladsen, slikhuset og det hvide hus, hvor der nu var lys i hele underetagen.

De løb, så det sang for Trines ører.

-	Hvad tænker du på? hvæsede hun og rakte ud efter Susan. - Du skulle aldrig have smadret ruden, hvad nu, hvis vi bliver taget?

De var krøbet i skjul bag et tæt buskads så langt inde i skoven, at de ikke længere kunne se lyset fra huset.

-1 var da med på den, forsvarede Susan sig og skubbede vredt til Trine, så hun var ved at miste balancen. -1 er så barnlige.

-	Tror du ikke, at drengene kunne se på dig, at du ikke har haft en første gang? Alle kan sgu da se, at du stadig er jomfru. Og så går du og tror, at du har en chance hos Mads fra klassen.

Hun slog en hånlig latter op. Hendes hvide tænder glimtede i mørket.

-	Han griner sgu da bare af dig. Der er ingen, der vil have noget med dig at gøre. Slet ikke Daniel. Det sagde han også den anden aften, da I var gået.
-	Stop, sagde Nina.

Pia var i gang med at åbne en pose slik, men smed den fra sig og kom Trine til undsætning.

-	Hvad er der galt med dig? råbte hun og trådte frem mod Susan. - Du skal ikke gå og tale dårligt om nogen af os. Vi har ikke gjort dig noget. Og hvad med dine forældre? De ville ikke engang have dig, da du blev født, så du skal ikke komme her og sige noget.

Trine trak sig hurtigt væk.

-	Det ved du ikke noget om! snerrede Susan vredt. Alarmen var holdt op, men indimellem kunne Trine se et flakkende skær fra en lommelygte søge op mellem træerne.

Det sved i hendes øjne ved tanken om, at Susan og Daniel havde talt om hende.

-	Stop nu! sagde Nina. Susan snurrede rundt og prikkede en hård finger ind i Ninas bryst. - Tror du ikke, at jeg lagde mærke til, hvordan du kiggede i går? Tror du ikke, at jeg har lagt mærke til alle de gange, dine øjne klæber på mig? Så du blander dig bare udenom, din lille homolebbe!

Først var der helt stille, men så for Pia på Susan, og Trine fulgte tumlende efter hen over skovbunden.

-	Jeg ved godt, hvorfor din mor ikke ville have dig, hørte hun Pia hvæse ind i Susans ansigt. - Din mor kunne ikke engang tage vare på sig selv.

-	Du ved ikke, hvad du snakker om, forsvarede Susan sig arrigt. Det var lykkedes hende at komme på benene igen.

-	Jo, det gør jeg faktisk, gav Pia igen. - Min mor er sagsbehandler, og hun har fortalt mig om din mor og om de to plejefamilier, der har smidt dig ud, fordi de heller ikke kunne holde dig ud.

Susans ansigt fortrak sig, og hun slog vildt ud og ramte Pia hårdt på armen. Pia krummede sig sammen, overrasket over det voldsomme slag. - Stop, råbte hun bange, - stop, du ramte mig virkelig
hårdt. Men Susan stoppede ikke. Hun blev ved med at slå og slå i blinde, indtil hun brat sank grædende sammen på jorden med ansigtet i hænderne.

-	Lad mig være, græd hun nede fra jorden. - Jeg vil aldrig se jer mere. Aldrig nogensinde.

Der var helt stille i skoven. De mørke skyer trak hastigt hen over himlen, og vinden var taget til. Nina og Trine havde lagt armene trøstende omkring Pia, som hikstede chokeret med jævne mellemrum, og de stod alle tre ubeslutsomt og betragtede Susan, mens hun kom på benene og begyndte at trække sig væk fra dem og ind mod den tætte skov.

Pludselig rev Pia sig løs fra de to andre, for frem mod Susan og skubbede hende i brystet, så hun faldt ud over stien og ned mod den lille bro, der førte over bækken.

-	Og vi vil aldrig se dig! skreg Pia ned mod hende.

Månen forsvandt i det samme bag en sky, men Trine nåede at se Susans gyldne hår ligge på skovbunden som en vifte om hendes hoved. Hun lå helt stille.

Trine begyndte usikkert at gå frem over stien, mens hun kaldte på Susan. Hun mærkede, hvordan fødderne gled på de glatte sten, der, hvor Susan var faldet.

-	Lad hende ligge, sagde Pia koldt bag hende.

-	Det kan vi da ikke, svarede Trine og kiggede indtrængende på Nina, som kiggede forskrækket tilbage, men begyndte at klatre sammen med Trine ned over de glatte klippestykker.

-	Susan, kaldte hun, da de var nået ned til den lille bro, hvor Susan lå. Hun satte sig på hug og forsøgte at trække hende op at sidde. Det dryppede lidt fra himlen, men det regnede ikke rigtigt, selvom skyerne nu var trukket helt sammen over dem.

-	Jeg tror, hun har slået sig, sagde hun til Nina, som stadig så bange ud. - Hun reagerer ikke, måske er hun besvimet.
-	Hun spiller bare, lød det hånligt oppe fra Pia.

-	Hun bløder.

Med utydelig stemme begyndte Susan at jamre, hun førte usikkert den ene hånd op mod sit hoved, som om hun ikke kunne bedømme afstanden. Langsomt kom hun op at sidde.

Trine ville hjælpe hende og rakte en arm frem for at få hende på benene, men Susan slog den væk.

-	Lad mig være, hvæsede hun nede fra jorden. - Jeg vil hjem til min bror i København, og så kan I rådne op i lorte-Osted.

Usikkert kom hun op at stå. Et øjeblik stirrede hun på dem, inden hun vaklende begyndte at bevæge sig længere ind i skoven.

-	Kom, vi cykler hjem nu, råbte Pia utålmodigt.

-	Vi kan da ikke bare efterlade hende herude, råbte Trine tilbage og famlede sig usikkert efter Susan. Hendes fødder gled på træbroens brædder. - Hun er kommet til skade.

-	Kom nu, hvis hun vil tage til København, kan hun jo bare gøre det, råbte Pia, hun havde lagt en arm om Nina, som var gået tilbage op til stien. - Susan er selv ude om det. Hun overfaldt mig, og du hørte selv alt det, hun sagde.

-	Susan, kaldte Trine igen og gik et par langsomme skridt mere i den retning, hvor Susan var forsvundet, men mørket havde for længst lukket sig efter Susan, og der var ikke en lyd at høre i den natsorte skov.

Ingen sagde ret meget under hjemturen. Da de gennemblødte og udmattede nåede vandrerhjemmet i Svaneke, rystede de alle tre af kulde, og en forsagt og urolig tavshed havde lagt sig mellem dem.

-	Tror I, hun kommer? hviskede Trine, da de listede hen mod vinduet.

-	Jeg håber det ikke, sagde Pia med klaprende tænder, men Trine kunne høre, at hun ikke mente det, og at hun var lige så bange,
som hun selv var. Nina var tavs. Ingen af dem lagde mærke til Mona, som sad i tørvejr under cykelskurets halvtag.

På værelset smed de deres våde tøj i en bunke på gulvet og krøb ind under deres dyner.

-	Hvor var det tarveligt af drengene at sige, at de ville komme, og så bare blive væk, hviskede Nina, da de lå i deres senge.

-	Virkelig tarveligt, tilsluttede Pia sig.

-	Hvis Susan ikke kommer tilbage inden morgenmaden, opdager Lena og Steffen, at vi har været ude igen, sagde Trine slukøret.

-	Det var sgu da Susan, der aftalte med drengene, at de skulle mødes, vi tog jo bare med, sagde Nina.

-	Så må hun også selv tage skraldet, når hun kommer tilbage, sagde Pia.

De lå lidt i tavshed, så indgik de en aftale. En pagt om aldrig nogensinde at fortælle nogen i hele verden, at de havde været med ude i det forladte hus.
Louise sad og betragtede Mikkel, der sov. Han trak vejret i lange, dybe drag, roligt og fredfyldt. Natten igennem havde Louise og hendes forældre skiftedes til at sidde hos ham. Forældrene havde på skift taget nattens første etaper, og moren havde blidt vækket Louise klokken fem, så hun selv kunne nå et par timers søvn, inden hun skulle have børnene afsted i skole og børnehave.

Louise havde siddet i flere timer med sin telefon og bladret igennem billederne af Jonas. Og dem, hun havde af Eik. Hun havde dvælet ved et af de første billeder, hvor han stod og lænede sig op ad en civil politibil. Han havde lædersnoren med hajtanden om halsen, og håret var for langt. Det gjorde ondt. Så havde hun set på billederne fra deres sidste aften. Han havde forsøgt at forklare, og hun havde virkelig prøvet at forstå. Og måske havde Camilla ret. Det var faktisk ikke Eik, der havde gjort det forbi. Det var hende, der ikke kunne rumme at blive valgt fra, at føle sig sat til side. Så måske var hun kommet til at gøre det forbi, uden helt at forstå, hvad det rent faktisk var, han havde sagt.

Hun hørte sin mor stå op og forældrenes stemmer inde bag den lukkede soveværelsesdør. Mikkel vendte sig i søvne.
“Jeg savner jer,” skrev hun til Eik. Det var den første besked, hun havde sendt til ham, siden de skiltes, det var kun Jonas, hun havde skrevet sammen med. “Jeg håber, at I har det godt.”

Hun sad og overvejede, om hun skulle tilføje et hjerte eller en kyssemund, da hendes mobil ringede.

Louise rejste sig og gik ud i gangen, så Mikkel ikke vågnede. Først kunne hun ikke høre, om det var en mand eller kvinde, hun havde i røret. Stemmen var helt forvrænget af gråd.

-	Hallo, sagde hun. - Hvem taler jeg med?

-	Det er Mona, raspede stemmen, men Louise var klar over, at det ikke var Mona, der ringede, der var intet i den grådkvalte hulken, der havde noget at gøre med Monas lyse barnestemme.

-	Gerd? spurgte hun forsigtigt, og der blev stille, som om personen i røret kæmpede for at genvinde kontrollen. - Gerd! gentog Louise.

-	Ja, kom det uldent, men så begyndte gråden igen.

Døren ind til soveværelset gik op. Hendes mor kom ud og stivnede på dørtrinnet. Hun kiggede bekymret hen mod den lukkede dør ind til Mikkel.

Louise hviskede til hende, at han sov, og at hun kun lige var gået ud for at tage telefonen. Hendes mor skyndte sig hen og åbnede døren ind til gæsteværelset på klem. Louise kunne skimte ryggen af sin bror.

-	Du er nødt til at komme, skrattede Gerd ind i hendes øre. - Der er sket noget!

-	Gerd, sagde Louise roligt og genkendte sin professionelle politistemme. - Gerd, nu fortæller du mig ganske langsomt, hvad der er sket.

-	Kom, gentog Gerd og begyndte igen at hulke ukontrolleret.

-	Gerd, sagde Louise og hævede stemmen for at trænge igennem. - Er Mona kommet noget til?
-	Jeg ved det ikke, hikstede Gerd. - Tag hjem til Mona, så kan du selv se.

-	Jeg troede, at Mona var hos dig! udbrød Louise. - Jeg troede, at I var sammen i Svogerslev!

Hun var allerede i gang med at trække sin jakke på.

-	Jeg kommer snart tilbage, sagde hun til sin mor, der stod med en søvndrukken Malte på armen. - Men jeg er nødt til at køre til Roskilde.

I bilen overvejede Louise at ringe til Nymand, men besluttede at vente, til Gerd kunne fortælle, hvad der var sket. Det irriterede hende mere, end det bekymrede hende, at Mona ikke var blevet hos Gerd. Men hun følte sig alligevel urolig over, at den garvede skolepsykolog var brudt sammen på den voldsomme måde, og hun tvang sig selv til at trække vejret helt ned i maven, da hun mærkede, hvordan hendes vejrtrækning blev kort og hektisk.

Louise genkendte Gerds flaskegrønne Berlingo foran Monas lille byhus. Set. Jørgensbjerg-kvarteret var stadig morgenstille og tyst, da hun med hurtige skridt og tasken over skulderen småløb hen mod huset, hvor hun fandt Gerd siddende i stuen på en stol ved spisebordet. Hun så nærmest ud, som om hun sov, helt opsvulmet i ansigtet af gråd og med hænderne opgivende i skødet med håndfladerne opad.

Louise gik forsigtigt hen mod hende.

-	Hvad er der sket? spurgte hun og satte sig ned på hug foran Gerd for at få øjenkontakt med hende. - Hvor er Mona?

Gerd løftede blikket og så på hende, inden hun langsomt begyndte at ryste på hovedet.

-	Jeg ved det ikke.

-	Jamen, hun var jo hos dig! udbrød Louise. I aftes, da der fort-
sat ikke var nyt om Nina Juhler, havde hun ringet til Gerd for at sikre sig, at hun og Mona var sammen.

Og efter den sene snak i telefonen med Camilla havde hun indstillet sig på, at hun var nødt til at tage en ny snak med Mona. Måske burde hun have ringet til Nymand allerede i aftes, tænkte hun. Hvis Mona var mere ustabil, end Louise umiddelbart havde vurderet, så var det ham eller en læge ude fra den psykiatriske afdeling, der skulle tale med hende.

-	Hun var hos mig, sagde Gerd hæst, - men i morges ved sekstiden vågnede jeg og opdagede, at hun var væk. Jeg ved ikke, hvornår i nattens løb hun er gået, men hendes cykel og alle hendes insekter var væk.

Først nu lagde Louise mærke til, at der var helt tomt på væggene i stuen, hvor der plejede at hænge indrammede insekter. Insektspanden under bordet og de små glas fyldt med insekter var også væk.

Louise rejste sig og trak en stol ud.

-	Har du set efter, om der er andet, der mangler? spurgte hun.

Gerd rystede mekanisk på hovedet.

-	Jeg er bange for, at der er sket hende noget, at hun har gjort noget slemt.

-	Slemt? gentog Louise.

-	Ved sig selv, tilføjede Gerd og fortalte, at hun allerede havde ringet ud til den akutte modtagelse, men de havde heller ikke hørt fra hende.

-	Har hun tidligere været selvmordstruet? spurgte Louise.

Gerd var mat i blikket, men Louise kunne se, at hun tog sig

sammen.

-	Hun har jo haft tilknytning til det psykiatriske system i al den tid, jeg har kendt hende. Det er vel en frygt, der ligger latent i os alle sammen. At hun en dag ikke har kræfter til at være her mere.
Hun rejste sig besværet fra stolen og bad Louise følge med. De gik ud i det lille køkken bag stuen og derfra ind i et værelse, der lå ud mod den lille have bag huset. Der stod et skrivebord midt i rummet og en reol langs væggen. En stabel af de rammer, Mona brugte til sine insektbilleder, lå på bordet, og der stod flere glas og plastikkasser, som Louise genkendte fra Ikeas opbevarings-sortiment. Men der var ikke et eneste insekt tilbage.

De stod lidt, mens Louise så sig om i rummet.

-	Det hele er væk. Hun har fjernet alt, sagde Gerd overflødigt. - De insekter har optaget hende siden teenageårene. De har givet hende ro og været den hobby, som har holdt angsten på afstand.

Igen begyndte hun at græde, og Louise førte hende tilbage til stuen.

-	Gerd, sagde Louise alvorligt. - Jeg er nødt til at kontakte politiet, men jeg vil samtidig på det kraftigste bede dig om at fortælle mig, hvis du ved noget om Mona og Susan-sagen, som endnu ikke er kommet frem. Jeg har en formodning om, at Mona ved mere, end hun hidtil har fortalt os, og jeg er bange for, at den viden måske udsætter hende for fare.

-	Jeg ved ingenting, hulkede Gerd, - jeg ved overhovedet ingenting.

Klokken var kun lidt over otte, men Louise kunne høre på Nymands stemme, at han allerede havde været i gang et stykke tid.

-	Hvad tænker du? spurgte han, da hun havde givet ham Monas adresse og kunne høre ham forlade sit skrivebord.

-	Jeg tænker, at vi ikke ved, hvad vi leder efter, svarede Louise og noterede sig, at han ikke kommenterede, at hun indregnede sig selv som en del af holdet. - De personer, der ved, hvad det hele handler om, er væk. Og vi aner ikke, hvor truslen kommer fra.
-	Enig, brummede Nymand, og Louise hørte en dør lukke sig i baggrunden.

-	Skal vi have teknikerne ud? spurgte han.

-	Jeg mener ikke, at der er noget her, der tyder på, at hun har været udsat for en forbrydelse. Jeg tror snarere, at hun har planlagt at forsvinde.

-	Stukket af? sagde han, og hun så sig omkring.

-	Hun har brugt tid på at pakke sine insekter ned, svarede hun, vel vidende at han ikke ville forstå omfanget, før han ankom. - Hun er ikke flygtet fra sin bolig, kogte hun det ned til.

Louise fortalte om sin sene samtale med Camilla.

-	Det var jo oplagt at tro, at det var Mona, der havde sendt brevet med insekter for at skræmme Nina Juhler, men jeg er ikke længere sikker, sagde hun. - Lor hvis vi antager, at Mona ligger inde med en viden om det, der skete, da Susan forsvandt, men er desperat, fordi ingen vil tro på, hvad hun siger, og derfor prøver at skræmme Trine, Pia og Nina til at stå frem og fortælle sandheden om, hvordan Susan døde, så giver det ikke rigtig nogen mening, at hun selv forsvinder.

Det var den måde, hun plejede at sparre med sine gamle kolleger i Drabsafdelingen på, når de ledte efter motiver til et drab. Bud på de psykologiske reaktionsmønstre, som langtfra altid gav mening, men som gav åbninger, ingen havde fået øje på, før de blev sagt højt. Indsigt i og forståelse for den menneskelige tankegang. Jo mere man vendte og drejede muligheder og hensigter, jo mere kom det til at stå klart, hvad der var værd at undersøge, og hvor resurserne skulle sættes ind.

-	Jeg beder Wiinberg på Bornholm om at sende de gamle afhøringer af Mona Ibsen til os, sagde Nymand. - Så må vi undersøge, om der er noget i hendes forklaring, som i sin tid blev overset.
Louise spurgte, om hun måtte få lov at læse med, og gav ham sin private e-mailadresse.

-	Sig mig, hvornår er det egentlig, din orlov udløber? spurgte han.

Hun kunne høre hans bil accelerere. Han måtte snart være der.

-	Jeg har næsten to måneder tilbage, svarede hun.

-	Og så skal du ind og sidde i chefstolen hos Personfarlig, sagde han. - Har du det fint med de nye efterforskningsgrupperinger, der er foretaget derinde?

Louise havde ikke rigtig noget at sige, hun havde skudt alt, hvad der handlede om Drabsafdelingen, fra sig. Havde ikke engang svaret på de sidste mails, Toft havde sendt. Han ville uden tvivl bare være venlig og inkludere hende, mens han sad som konstitueret drabschef og ventede på, at hun tiltrådte stillingen, men hun orkede det ikke.

-	Du ved vel, at Rønholt holder afskedsreception på fredag, fortsatte han. - Kommer du?

-	Nej, svarede Louise uden tøven. Hun havde fået invitationen. Hendes gamle chef i Eftersøgningsafdelingen havde også lagt en besked, som Louise ikke havde svaret på. Hun blev overvældet af modvilje, når hun tænkte på faste arbejdstider og post i dueslag. Hun havde ganske enkelt ikke lyst. Og slet ikke til den chefstilling, der ventede på hende med et uendeligt antal timer bag et skrivebord. Hun havde følt sig smigret, da hun fik tilbudt jobbet. Opfattede forfremmelsen som et enormt skulderklap.

-	Jeg kommer ikke tilbage til Københavns Politi, hørte hun sig selv sige. - Jeg har meddelt, at jeg ikke ønsker at tiltræde stillingen.

Det sidste passede ikke, men i det øjeblik ordene var ude, skyllede en kolossal lettelse igennem hendes krop. Pludselig kunne Louise for sit indre øje se sig selv som en af de indianske kvinder, der langsomt, men vedholdende vandrede op ad et bjerg med sto-
re, tunge kurve på ryggen. Trin for trin. Op, op, op med hovedet foroverbøjet og ryggen krum. Det var hende, og kurven, som var fyldt med det nye job som drabschef, havde hun lige smidt fra sig.

-	Hvordan tog de det? spurgte Nymand forbløffet.

-	Fint, løj hun. - De har jo konstitueret Toft, og han er en god chef.

Hun ville kontakte politidirektøren, HR-afdelingen og Toft, i det øjeblik hun kom tilbage fra Roskilde. Få minutter efter, de havde afsluttet samtalen, bankede det på hoveddøren, og Nymand trådte ind.

Han stod et øjeblik i den lavloftede gang og så sig om, inden han fortsatte ind i stuen. Gerd sad stadig ret op og ned på en spisebordsstol med hænderne i skødet.

-	Måske er det mig, hun ville væk fra, hviskede hun ud i luffen, da hun fik øje på Nymand.

Louise strøg hende over skulderen og satte sig ved siden af hende.

-	Hvad ved vi? spurgte Nymand og slog sig ned over for dem.

-	Mona Ibsen tog ud til Gerd, efter jeg talte med hende i går, sagde Louise. - Jeg mente, det var bedst, hun ikke befandt sig alene, før vi vidste, om Nina Juhler frivilligt havde forladt sit hjem eller var blevet tvunget væk.

Gerd betragtede hende opmærksomt, mens hun talte, men forholdt sig tavs.

-	Mona overnattede hos Gerd i Svogerslev, men i nattens løb eller i de tidlige morgentimer har hun forladt huset og er taget hjem. Og inden hun forlod huset her igen, har hun pakket alle sine insekter ned og taget dem med. Og det var altså mange, sagde Louise med eftertryk.

Hun kunne se, at den sidste oplysning forvirrede ham.

-	Hun havde vel en fem-seks fyldte skotøjsæsker stående hos mig. Plus de glas, der stod i stuen, sagde Gerd nøgternt.
Nymand rynkede panden.

-	Skotøjsæsker fyldt med døde insekter? spurgte han, og Gerd nikkede.

-	Hun samler, forklarede Louise. - Der er tale om biller og fluer og andet kryb. Hun har indsamlet dem over mange år.

-	Så hun fanger dem og slår dem ihjel for derefter at beholde dem i skotøjsæsker? sagde Nymand tålmodigt.

-	Eller papkasser, indskød Gerd og pegede ud mod haven.

-	Så det er temmelig mange døde insekter, vi taler om, konstaterede han, og både Louise og Gerd nikkede. - Og dem mener I, at hun har taget med sig, da hun forlod sit hjem?

-	Det er der meget, der tyder på, bekræftede Louise. Gerd var igen blevet tavs. Louise rejste sig og gik hen mod køkkendøren og åbnede ud til haven.

Til venstre for døren på den lille fliseterrasse lå en bunke tømte kasser, og iblandt dem også de skotøjsæsker, som Gerd havde fortalt om. Det lignede resterne af en mindre flytning, der var stuvet af vejen omme bag huset. Louise gik længere ud i haven for at se, om insekterne var blevet smidt et sted, men der var intet at se.

-	Kan hun have kommet dem i poser, så hun kunne cykle med dem? foreslog Louise Gerd, der var kommet frem i døren. - Hvor plejer Mona at tage hen for at indsamle insekter? Måske er hun kørt ud for at levere dem tilbage?

-	Som regel er det i skoven ude bag Set. Hans, svarede Gerd.

-	Men det kan jo være mange steder, den type insekter findes overalt. Det er ikke sådan, at hun har et bestemt opsamlingssted, men hun bruger skoven til at finde ro, og så indsamler hun, mens hun går rundt derude.

-	Vi frygter selvmord, ikke? sagde Nymand uden omsvøb henvendt til Louise.
Hun nikkede, og i det samme sank Gerd sammen på gulvet i det lille køkken. Louise nåede at række ud og forhindre, at hun slog hovedet, og Nymand trådte et skridt frem, som om han ville forsøge at stoppe faldet, men den ældre dame lå allerede på gulvet med lukkede øjne.

-	Gerd, kaldte Louise og fik fat under Gerds skuldre. - Gerd, vågn op!

Sammen bar de hende ind på sofaen i stuen. Nymand tog en pyntepude fra lænestolen og stoppede ind under hendes hoved, mens Louise blev ved med at kalde på hende.

Pludselig slog Gerd øjnene op og så fortravlet på Louise.

-	Jeg har altid forsøgt at være der for hende, sagde hun helt lavt, - men hun indeholdt et mørke, som hun aldrig lukkede mig ind i.

Louise bøjede sig ned og omfavnede hende, påvirket af den bundløse ulykke i hendes øjne, som om Monas plejemor allerede havde forstået, at hun måske havde tabt Mona for altid.

-	Vi gør, hvad vi kan, for at finde hende, lovede Louise.

-	Det kan allerede være for sent, hviskede Gerd, og tårerne begyndte igen at strømme ned ad hendes kinder.

Ja, tænkte Louise. Det er måske allerede for sent.
Da Louise trådte ind gennem slusen på den psykiatriske akutmodtagelse, kom sygeplejersken, som sad i det lille glasbur, ud med det samme og gik Louise i møde med et bekymret blik.

-	Er det Mikkel? spurgte hun, og Louise rystede hurtigt på hovedet og sagde, at hun kom i et andet ærinde. - Det tager bare et øjeblik, har du tid?

Lidt af det imødekommende forsvandt, men så nikkede hun og bad Louise følge med.

-	Mona, begyndte hun, da sygeplejersken havde lukket døren bag dem. Det lille samtaleværelse havde et stort vindue ud mod den grønne gård.

-	Jeg kan ikke tale om vores patienter, svarede hun med det samme.

-	Det forstår jeg, skyndte Louise sig at sige. - Men du er klar over, at hun er forsvundet, og lige nu er vi bange for, at der kan være sket hende noget.

I samme øjeblik gik det op for hende, at sygeplejersken ikke kunne have den fjerneste anelse om, at Louise havde en forbindelse til Nymand og den sag, han stod i spidsen for. Hun undskyldte hurtigt og fortalte, at hun kom fra Københavns Politi og samarbejdede med Nymand på den eftersøgning, der netop var sat
i gang. Hun fandt et visitkort frem fra sin pung og nævnte hverken orloven, eller at hun befandt sig mellem jobs. Eller måske snarere uden job.

-	Som du ved, leder politiet efter Mona. Hundepatruljerne er på vej for at gennemsøge skoven, og jeg er sikker på, at Nymands folk allerede har spurgt, om der er steder, I kan forestille jer, at hun kan være kørt hen. Det formodes, at hun på cykel har forladt sin bopæl i de tidlige morgentimer.

-	Vi har selv talt om det, sagde sygeplejersken, som lod til uden videre at acceptere, at Louise viste sig at være betjent og ikke udelukkende Mikkels søster. - Jeg mødte ind her klokken otte, og vi er selvfølgelig alle sammen bekymrede og håber, at der er en anden forklaring på, at I ikke kan finde hende. Forleden bad hun selv om at blive udskrevet, fordi hun gerne ville hjem. Da vurderede vi, at hun havde det godt. Du mødte hende jo selv, og vi så ingen faresignaler, der indikerede, at hun gik med selvmordstanker. Det har vi indimellem frygtet, og derfor har vi i perioder holdt særligt øje med hende, som vi også gjorde med din bror.

Det gik op for Louise, at sygeplejersken var flov over og måske ligefrem bebrejdede sig selv, hvis der havde været signaler, de havde overset på afdelingen.

-	Jeg talte selv med hende i går, sagde hun hurtigt, - og havde bestemt heller ingen fornemmelse af, at hun var selvmordstruet. Men det er tydeligt, at den gamle sag fra Bornholm har rusket op i noget, men jeg var egentlig mere bekymret for, om hun var bange. Jeg synes, hun virkede bange.

Sygeplejersken betragtede hende alvorligt.

-	Angst, sagde hun eftertænksomt. - Du forestiller dig, at en angstpsykose har fået hende til at trække sig væk fra os og ind i sig selv. Og at angsten nu har drevet hende i døden.

Louise rystede på hovedet.
-	Jeg har ikke forstand på den slags, svarede hun afvæbnende.

-	Jeg vil bare meget gerne have, at vi finder hende. Derfor er jeg interesseret i, om der måske er steder, hun har talt om igennem årene. Vi ved, at hun holdt af at komme i skoven og brugte en del tid derude på at indsamle sine insekter, men kan du komme i tanke om andre steder, hun har nævnt? Steder, hvor hun har følt sig tryg?

Det brændte i Louise efter også at spørge sygeplejersken, om hun nogensinde havde hørt Mona tale om Bornholm og Susan, men det måtte vente, til de havde fundet hende. Og hvis det allerede var for sent, var det op til Nymand selv at afhøre personalet og se, om han kunne finde en vej rundt om deres tavshedspligt.

-	Skoven, ja, svarede sygeplejersken. - Og skrænten ned mod fjorden. Hun kunne godt lide at sidde og se ud over vandet, men jeg har ikke hørt hende tale om andre steder.

-	Hvad med barndommen, har I talt om den? spurgte Louise.

-	Kan der være et sted, hun søger tilbage til? Et sted, der betød noget for hende inden lejrturen, og inden hun fik det svært?

Igen rystede sygeplejersken på hovedet, mens hun tænkte sig om.

-	For at være ærlig kender jeg ikke så meget til hendes forældre, det er ikke meget, vi har set dem. Måske var de mere involveret i begyndelsen, da Mona blev syg. Men i alle de år, jeg har kendt hende, er det Gerd, der er kommet her, når hun blev indlagt. Hendes mor dukker indimellem op, men det er ikke så tit. Det er ikke mit indtryk, at Mona har et særlig tæt forhold til sine forældre.

Louise rejste sig og takkede. Hun lovede at ringe og holde afdelingen orienteret.

-	Og, tilføjede hun, -1 skal selvfølgelig give politiet besked med det samme, hvis Mona dukker op herude. Vi skal også huske, at der kan være en ganske udramatisk forklaring på, hvorfor hun har
besluttet sig til at skille sig af med sine insekter. Måske kan det tænkes, at fundet af Susan har sluttet ringen for hende. At hun nu vil lægge sagen bag sig.

Louise ringede til Nymand, da hun kom ud på parkeringspladsen. Hun stoppede op ved synet af politiets hundepatruljer, der kørte forbi på vejen ud mod Boserupskoven.

-	Vi har ikke noget spor af hende endnu, sagde han, så snart han tog røret. - Vi er begyndt at søge i området tættest på Set. Hans og ned mod fjorden, og derfra trækker vi en kæde ud gennem skoven. Og vi har heller ikke fundet cyklen.

-	Hvad med Nina Juhler? spurgte Louise.

-	Heller ikke. Hun lader til at være som sunket i jorden, for nu at bruge en kliché, sagde han og fortalte, at naboen i huset overfor først var kommet hjem, kort inden politiet dukkede op på Ninas adresse. Naboen var klar over, at Nina havde været bortrejst i en længere periode, og frygtede, at politiet var dukket op, fordi der havde været indbrud i hendes hus. - Han har hverken set hende eller andre på adressen.

-	Vil du have noget imod, at jeg tager en snak med Monas forældre? spurgte Louise.

-	Vi har allerede talt med dem, svarede han. - De har hverken set eller hørt fra hende. Sidst de talte med hende, var på hendes fødselsdag for nogle dage siden, hvor de havde inviteret hende til middag. Men det faldt sammen med, at hun var blevet indlagt, så Gerd foreslog, at de udskød det, til hun havde fået det bedre. Så de talte kun i telefon.

Louise spurgte, om der var andre steder, de ledte.

-	Vi har netop udsendt en efterlysning, som vil blive bragt i de lokale nyheder og i P4 Sjælland. Og så er den selvfølgelig sendt ud på de sociale medier. Twitter og Facebook.
På en måde havde Louise forventet, at Nymand måske havde manet til besindighed, havde ment, at det var for tidligt at frygte det værste, og havde villet se tiden lidt an, inden han satte det store maskineri i gang. Men det hele var allerede sat i gang. Han havde endda allerede trukket folk ind fra sin lokale specialenhed, som assisterede politikredsen i særligt komplicerede opklaringer.

Hun kunne høre en kommandostemme i baggrunden, eftersøgningsholdene var blevet briefet, og en ny kæde blev nu sendt afsted. Hun mærkede selv den gammelkendte følelse af adrenalinbruset og fornemmede den sitrende forventning i lydene bag Nymands stemme.

-	Nå, men selvom I har været der, er det så o.k. med dig, at jeg aflægger Monas forældre et visit? spurgte hun igen.

-	Endelig, svarede han kort og gav hende en adresse ude i Rorup. - Da du talte med Mona for at få hende til at tage ud til Gerd, reagerede hun så på, at Nina Juhler var blevet efterlyst? spurgte han.

-	Næ, men da jeg besøgte hende, sagde hun, at hun var bange.

-	Bange for hvad?

-	På det tidspunkt gik jeg ud fra, at det mest var hele situationen. Hun virkede meget påvirket, men sagde også, at hun gerne ville tale. Og så var det, hun fortalte, at det virkede, som om de tre piger havde holdt Susan udenfor, eller at de trak sig fra hende, som jeg fortalte dig. Hun sagde ikke mere, men jeg fik fornemmelsen af, at det, der gik hende på, var den kendsgerning, at Trine, Pia og Nina aldrig fortalte, at de var uvenner med Susan. De lod bare, som om alting var godt imellem dem. Det troede Mona ikke på. Men det budskab kunne hun ikke komme igennem med dengang.

-	Giv lige et ring, når du har talt med forældrene.

Det lovede Louise. Det ville tage hende omkring et kvarter at køre ud til Monas forældres landsted i Rorup, som kun lå et par
kilometer fra Mikkels hus i Osted. Hun ringede til sin mor og fortalte, at hun var på vej tilbage. Mikkel sov stadig, og Louise tilbød at runde en bager og tage morgenbrød med.

-	Hvis I trænger til at komme lidt hjem til jer selv, kan jeg også bare skynde mig, og så kan Mikkel og jeg gå til bageren sammen.

Hun kom til at tænke på sommerferierne i Lerbjerg, når det lykkedes hende og broren at lokke deres far til at køre ned til bageren i Hovedgaden efter horn og gifler. Det var stadig hendes yndlingsmorgenbrød, selvom det knap kunne blive mere hvidt og kernefrit.

-	Lad os drikke morgenkaffe sammen, når du kommer, sagde hendes mor. - Det er så længe siden, vi har hygget os, bare os fire.

Det måtte Louise give hende ret i. Hun kunne faktisk ikke rigtig huske, hvornår det sidst var sket. Først var hun flyttet hjemmefra, så var Mikkel, og derefter var Trine kommet til. Som en allerførste indskydelse nåede hun lige at glæde sig over, at det nu kun var de fire, men i det samme gik det op for hende, at det faktisk ikke var sådan, hun havde det. Lige nu var der ikke noget, hun ønskede mere, end at Trine var sammen med dem. Så der var kun én ting at gøre, og det var at holde snuden i sporet og finde hende. Finde dem alle tre.

Louise havde lige parkeret bag kirken ved Monas forældres hus, da Nymand ringede.

-	Vi har gennemsøgt Pia Baggers hus, indledte han og fortalte, at de også havde talt med den afdøde kvindes forældre.

-	Og? sagde Louise utålmodigt.

-	Og vi fandt en kuvert med døde insekter. Det viste sig, at den havde ligget på bordet sammen med det klassebillede, broren fandt.

Camilla havde fortalt Nymand om skolefotoet, som Pia Bagger havde skrevet undskyld hen over med en rød kuglepen, inden hun gik ud og druknede sig.
-	Kendte hendes forældre noget til kuverten? Havde Pia sagt noget?

-	Nej, svarede han, - men nu taler vi med alle i hendes omgangskreds. Vi har allerede haft storebroren inde, men det lader ikke til, at han kendte ret meget til hendes privatliv. Det var mest hans børn, der bandt dem sammen. Han huskede de andre piger fra sin lillesøsters skole, men fortalte, som han også tidligere har sagt til Camilla Lind, at pigerne ikke rigtig sås efter det, der skete på Bornholm.

-	Fandt I noget på brevet? spurgte hun.

-	Der var ikke poststempel på, så det er blevet afleveret direkte i hendes postkasse. Vi har sendt det ind til teknikerne som en hastesag.

-	Hvad med brevet til Nina?

-	Der var heller ikke hverken frimærke eller poststempel på det.

-	Har naboerne set nogen aflevere noget i Pias postkasse?

-	Det er vi i gang med at undersøge.

-	Jeg leder i Trines ting, så snart jeg kommer tilbage fra Monas forældre. Jeg har allerede været hendes skabe igennem uden at finde noget. Men jeg tager lige en grundig tur til.

Det knasede under Louises såler, da hun gik hen over perlestenene i familien Ibsens indkørsel. Der hang en dørhammer formet som en hestesko på den blåmalede hoveddør, og hun nåede at bruge den tre gange, før døren langsomt blev åbnet af en ældre mand, der støttede sig til en krykke og så ud, som om han var blevet vækket af sin formiddagslur.

-	Goddag, begyndte Louise og præsenterede sig, inden hun forklarede, at hun kendte deres datter, Mona.

-	Ja, vi forstår, at hun igen har skabt problemer, sagde han og lød træt.
-	Nej, det er nu overhovedet ikke tilfældet, sagde Louise og rejste børster med det samme. - Tværtimod er vi meget bekymrede for hende, vi frygter, at der kan være tilstødt hende noget.

-	Hvem er det, Jørgen? blev der råbt inde fra huset, og lidt efter kom en gråhåret kvinde til syne bag ham i entreen.

-	Det er Mona, de vil tale om.

Nu var Louise pludselig blevet til flertal, men hun nikkede bare venligt til Monas mor og spurgte, om hun måtte have lov at komme ind.

-	Det er fra politiet, sagde Jørgen Ibsen.

-	Jamen, kom dog indenfor, sagde Monas mor hurtigt og trak lidt i sin mand for at få ham til at give plads, så Louise kunne komme gennem entreen.

-	Vi forstår ikke, hvad der kan være sket. De siger, at hun er væk, fortsatte moren og førte Louise ind i stuen, som havde lavtsiddende vinduer ud mod en have fyldt med frugtbuske og træer. - Hun plejer da ikke sådan at forsvinde.

Faren trak sig over i en lænestol ved siden af væguret og fik med besvær sat sig ned. Han rystede lidt på hovedet ved sig selv, men så ikke hen mod dem.

Moren bad Louise tage plads i sofaen og var allerede på vej ud i køkkenet, inden Louise nåede at sige, at hun kun blev kort og bare havde et par enkelte spørgsmål.

Kaffekopper kom på bordet sammen med småkager, og først da hele traktementet var omhyggeligt placeret, spurgte moren, hvad det var, Louise ville tale med dem om.

-	Inden lejrturen, begyndte Louise og kunne høre faren brumme irriteret fra hjørnestolen. - Inden det begyndte at være svært for Mona, hvordan var hun så?

-	Hun var jo en glad pige og meget aktiv, svarede moren beredvilligt. - Hun elskede jo sport, og håndbolden fyldte meget. I perio-
der var der håndboldstævner næsten hver weekend, og de trænede jo to eller tre gange om ugen. Så hun kom meget ud, men nogen vil måske sige, at hun var lidt genert og stille, når det kom til folk, hun ikke kendte. Helt modsat Ida, hendes storesøster, som havde et helt andet sind.

Nu brummede faren igen, men denne gang vrissede moren ad ham.

-	Så, Jørgen! Ida var elleve år ældre end Mona, så det var desværre ikke så meget glæde, de to havde af hinanden. Måske var det gået anderledes, hvis ikke aldersforskellen havde været så stor, Ida havde måske bedre kunnet forstå Mona.

Der var noget i måden, hun omtalte storesøsteren på, der gjorde Louise urolig, men hun afbrød ikke.

-	Ida var kun lige gået ud af skolen, da hun sluttede sig til organisationen Unge for Fred, og året efter blev hun en del af det der Next Stop Nevada, hvis du har hørt om det?

Louise mindedes svagt fredsbevægelsen og historien om en flok unge mennesker, der tog til USA for at stå fredsvagt i kampen for at få stoppet atomprøvesprængningerne i Nevadaørkenen. Hun huskede mest billeder fra avisen, hvor en hel busfuld unge mennesker var kørt igennem USA, men så kom hun i tanke om Søs Fengers sang Ticket to Peace, som var skrevet til anledningen.

-	De var lige skøre begge to, brummede faren henne fra stolen.

-	Nu stopper du, Jørgen!

Hun så undskyldende på Louise.

-	Det har altid været lidt svært for os at forstå, hvad det var, der gik galt. Hvorfor det var så svært for dem.

-	Hvorfor de ikke bare kunne være normale, sagde faren nu højt.

Louise kunne se, at Monas mor bed en reaktion i sig, og i stedet lænede hun sig frem over bordet mod hende.
-	Hvad tror du, at der kan være sket med hende? spurgte hun, og bekymringen virkede ægte nok, selvom det var svært at få den til at hænge sammen med den afstand, der lod til at være mellem forældreparret og deres døtre.

-	Forhåbentlig er der ikke sket noget, sagde Louise og ville gerne berolige, selvom hun tydeligt fornemmede en spænding mellem forældrene, hun ikke rigtig forstod. - Mon hun kan have taget kontakt til sin søster?

-	Det får hun fandeme svært ved, brummede faren med tryk på alle stavelser i bandeordet.

Moren så ned.

-	Ida valgte at forlade livet i 1992, sagde hun lavmælt.

-	Hun kastede sig ud foran et lastvognstog oppe på Holbæk-motorvejen, hvis du vil vide det, sagde faren, og Louise vendte sig imod ham.

-	Det er jeg ked af at høre, sagde hun.

-	Det var alt det hippiehalløj, sagde han, og først nu gik det op for hende, at det kantede værn, han satte op, var hans forsøg på at tøjle sine følelser. Hun kiggede medfølende på ham.

-	Det ødelagde hende, fortsatte han brysk. - Men da Mona så også begyndte med alle sine fornemmelser og pjat, så var det fandeme ikke til at holde ud.

-	Den nat, Ida kastede sig i døden, vågnede Mona og kom ind og vækkede os, fordi hun havde drømt, at der var sket hendes søster noget. Hun ville have os til at få fat i Ida, men det lykkedes mig at få hende til at falde i søvn igen. Men så blev vi vækket, da politiet ringede på for at fortælle om ulykken. De bad os komme med op på sygehuset og se hende. Mona fik ikke lov at tage med, jeg blev hjemme sammen med hende, så Jørgen tog alene derop.

-	Er der et sted, I kan forestille jer, at Mona ville tage hen? spurgte Louise. - Hun er ikke hos Gerd i Svogerslev.
Igen brummede Monas far vredt, og Louise så ud af øjenkrogen, at han havde lagt den avis fra sig, som han ellers havde foregivet at læse i.

-	Vi er så glade for, at Gerd er i stand til at nå ind til vores datter, sagde moren blidt, - de to har det godt sammen. Hun har altid været i stand til at tackle hende på en måde, Jørgen og jeg aldrig har formået, og det var godt for Mona.

Nu blev det for meget for faren. Han fik stablet sig op fra stolen, flåede krykkestokken til sig og forlod med tydelig irritation stuen, døren ude bag køkkenet smækkede hårdt efter ham.

-	Hun har altid været glad for naturen, fortsatte moren uanfægtet og pegede ud mod haven. - Mona elskede at gemme sig under frugtbuskene. Hun lavede huler, og så skulle vi finde hende. Gyngen hænger stadig derude, men nu er det efterhånden længe siden, hun har været hjemme.

Monas mor undskyldte sig og strøg hurtigt en tåre væk under brillekanten.

-	Kirkegården var hun også glad for. Hun plejede at sætte sig derover, når hun var ked af det. Hvis de andre havde drillet, eller der var sket noget i skolen. Vi prøvede i begyndelsen at få hende til at finde et andet sted at sidde. Men Gerd sagde dengang, at det var fint, at hun havde sine egne små steder, hvor hun kunne finde fred. Så vi lod hende bare gøre det, selvom folk syntes, det var uhyggeligt, at et barn søgte fred på en kirkegård.

Louise havde netop afsluttet samtalen og samlet sin taske op fra gulvet, da døren bag køkkenet bragede op og Jørgen tungt trådte ind, så krykken nær var gledet fra ham. Louise og Monas mor kiggede forskrækket på ham.

-	Fy for fanden i helvede da også! Føj!

Han støttede hænderne mod køkkenbordet og lænede sig frem, som om han var blevet dårlig.
-	Men Jørgen dog! udbrød hans kone.

Louise var med det samme på benene og ude ved ham i et par lange skridt. Han vendte ryggen til hende og hvilede panden mod et overskab, mens en svedskjold langsomt bredte sig på hans skjorteryg. Hun så ham løfte en hånd fra køkkenbordpladen uden at flytte hovedet og pege ud mod haven, men han sagde ingenting.

-	Hvad er der galt, Jørgen? hørte hun moren spørge bag sig, mens hun selv skyndte sig at løbe ud i haven.

Louise fik med det samme øje på træet med gyngen, der stod en trillebør lænet op ad stammen. Hun så en rive til græsset, en spand og greben til kartoflerne, og da hun fortsatte hen mod frugtbuskene, så hun bunken på græsset.

Som et lille bjerg af døde insekter lå bunken og lignede en nyanlagt grav midt i haven, og det var tydeligt at skimte Monas krop nedenunder. Først da Louise kastede sig ned på græsset for at trække Mona fri, fik hun øje på de sammenkrøllede affaldssække, der var skubbet ind under buskene sammen med en halvfyldt vandflaske og de tømte pilleglas.

Louise hørte selv sit brøl, da hun trak Mona op og lagde hende om på siden.

-	Ring efter en ambulance, råbte hun ind mod huset, mens hun stak to fingre ind i Monas mund. Det knitrede, når de døde insektkroppe gled over hinanden, og knasede sprødt, når Louise med sine voldsomme bevægelser knuste den ene døde insektkrop efter den anden. Monas krop var stadig varm, men Louise kunne ikke mærke nogen puls. Igen forsøgte hun at fremprovokere brækrefleksen, men der skete ingenting. Mona var dybt bevidstløs eller allerede død.

Ingen reagerede inde i huset, så hun flåede mobilen op aflommen og ringede til Nymand. Han tog den efter andet ring.
-	Vi skal have en ambulance og en akutbil til Rorup, nu! råbte hun ind i røret. Hun havde lagt Mona om i aflåst sideleje og bandede indædt over, at hun havde siddet derinde og taget imod kaffe og snak, mens Mona lå få meter væk og gled ind i døden.

Mona måtte have sat sig på græsset og hældt den ene affaldssæk med insekter ud over sine ben og underkrop, før hun lagde sig og tømte den næste. Det mindede Louise om sommerdage på stranden, hvor man begravede sig selv i sand.

Hun hørte moren græde henne fra døren, hvor hun stod alene og støttede sig mod karmen. Louise vinkede hende hen, mens hun med rolig stemme begyndte at tale til Mona. Forklare, at hun ikke var alene, at der var hjælp på vej, at det hele nok skulle gå.

-	Lille Mona-mus, sagde hendes mor, da hun sank ned på græsset ved siden af sin datter. Hun græd og pressede en hånd mod munden, mens hun tøvende rakte ud for at stryge Monas kind.

Louise så på, mens moren blidt aede Mona over den sarte og blege hud. Da hun i det fjerne endelig hørte sirenerne, kom hun på benene og løb ud til vejen.

-	Hun ligger omme i haven, råbte hun og fik i det samme øje på Monas cykel, som var stillet op ad bagsiden af huset.

Hurtigt og effektivt gik de fire mænd i gang. En båre blev rullet ud, ilt blev gjort klar.

-	Jeg ved ikke, om hun lever, sagde Louise, da de sammen løb om mod haven. Hun hjalp Monas mor på benene og lagde en arm om hende, da hendes datter blev omringet, løftet op og fik iltmasken på. Det hele gik så hurtigt, at det var overstået, inden de selv var nået tilbage til køkkendøren. En af mændene kom hen til dem og spurgte, om moren ville køre med op på sygehuset. Moren rystede langsomt på hovedet og sagde, at det nok var bedre, at det var Gerd, der sad der, hvis deres datter vågnede op.

Det skar i Louise. Hun skulle til at sige, at det kun ville være
godt, hvis de alle sammen var der, men mindede sig selv om, at hun ikke bare kunne komme brasende og omskrive en livshistorie. Hun vidste ikke bedst, selvom det var tydeligt, hvor meget forældrene savnede deres datter.

-	Du kan køre med mig, tilbød hun og kom først nu i tanke om sine egne forældre og Mikkel, der sad og ventede på hende med kaffe på kanden. Hun sendte en kort sms til sin mor.

“Jeg håber, I kan blive. Der går lidt, inden jeg kan være der.”

Det var længe siden, hun sidst havde sendt sådan en besked, længe siden, hun havde ladet sine nærmeste hænge, fordi hun var optaget af politiarbejde. Det gik op for hende, at det også var længe siden, hun havde mærket suset, og til hendes store tilfredsstillelse var hun nu helt og aldeles sikker på, at det var den rigtige beslutning at sige nej til jobbet som drabschef. Hun skulle ikke sidde på et kontor og være strategisk.

-	Men hvad tror du, hun siger til det? spurgte moren hektisk, mens hun trak sin tynde sommerfrakke på over kjolen.

-	Hun sender dig i hvert fald ikke væk, nøjedes Louise med at svare. Sandheden var, at hun tvivlede på, at Mona vågnede op igen. Og så ville hendes mor i det mindste være der, når lægen erklærede hende død.

Det var først, da de åbnede hoveddøren for at gå ud til bilen, at Louise opdagede Monas far. Han havde taget opstilling henne ved hendes bil iført en lys vindjakke.

Louise lod som ingenting og hjalp faren ind på forsædet, hvorefter hun ringede til Nymand.

-	Jeg er på vej til sygehuset med Monas forældre, sagde hun. Louise forklarede, at de sad i bilen, så han kunne forstå, at det var begrænset, hvad hun kunne sige. - Der var ikke andet herude end poserne. Men i det samme gik det op for hende, at hun faktisk ikke havde set efter.
-	Jeg sender et hold derud, sagde Nymand, inden hun nåede at bremse op og vende rundt.

-1 må også hellere få fat i Gerd, sagde Louise.

Det lovede Nymand, og Louise lovede ham til gengæld at give en melding fra sygehuset. Akutlægen havde sagt stærkt kritisk tilstand, og hun var godt klar over, at det i mange tilfælde bare betød, at patienten officielt endnu ikke var erklæret død.

Hun var lige stoppet foran hovedindgangen til akutmodtagelsen og skadestuen på Roskilde Sygehus, da Nymand ringede og meddelte, at de ikke kunne få fat i Gerd.

-	Hun tager ikke telefonen.

-	Jeg kører ud og henter hende, lovede Louise og hjalp Monas forældre ud af bilen. Hun fulgte dem ind i forhallen og tænkte, at der måtte være nogen i informationen, der kunne hjælpe dem videre.

De to ældre mennesker stod lidt betuttede med hinanden under armen, indtil Monas far tog føring og nænsomt ledte sin kone med hen mod glasburet.

Louise smed bilen foran Monas hoveddør. Hun nåede lige at studse et øjeblik over, at døren stod åben, da en betjent trådte frem i døråbningen og stoppede hende, inden hun nåede at træde ind.

-	Jeg må bede dig om at blive ude, sagde han myndigt. Louise præsenterede sig og sagde, at hun havde talt med Nymand.

Han nikkede.

-	Men der er ingen grund til, at du ser det her, sagde han. - Der er blod, meget blod. Hun har brugt en køkkenkniv.

Louise mærkede, hvordan hendes ben gav efter.

-	Gerd, sagde hun stille.

Han kiggede på hende.
-	Ældre dame, gråt pagehår? spurgte hun.

Han nikkede, og Louise støttede sig udmattet op ad dørkarmen.

-	Er hun død?

Han nikkede igen.

-	Har hun efterladt et brev? En besked? spurgte Louise.

-	Nej, svarede han. - Vi har ikke fundet noget.

-	Jeg vil gerne have lov at se hende, sagde hun og masede sig beslutsomt forbi ham, han gjorde ikke noget forsøg på at stoppe hende.

Gerd lå med hænderne foldet over brystet. Betjenten havde ikke overdrevet, det var, hvad de i intern jargon kaldte et tilsølet dødsfald. Der var blod på gulvet og på det lille bord ved siden af sofaen. Selv Gerds ansigt og hår var dækket af blodstænk. Hun havde skåret dybt. Havde været helt sikker. Hun havde trukket en plaid op over sig, og mellem de blodindsmurte hænder holdt hun et gammelt fotografi af Mona.

Louise kiggede tænksomt på Gerd, gennemgik deres seneste samtale og huskede, hvordan hun havde hvisket, at det måske var hende, Mona ville væk fra. Hun mindedes også, hvordan Mona havde betroet hende, at hun var bange.

Resolut rakte hun hånden ned i Gerds taske og hev et lille nøglebundt op.

-	Vi skal til Svogerslev, råbte Louise, da Nymand tog telefonen. -Jeg tror, det var Gerd, Mona blev bange for.
Der var lys over spisebordet i Gerds lille rækkehus, selvom solen skinnede ubarmhjertigt ind ad terrassedøren og gjorde stuen varm og beklumret. Også Gerds sengelampe var tændt, og rullegardinet var stadig nede. Det var tydeligt, at hun havde forladt huset i hast.

-	Forestiller du dig, at det kan være Gerd, der har skræmt Susan Dahlgaards veninder væk og truet én af dem til at gå i døden? spurgte Nymand, som i det samme trådte ind i huset.

-	Jeg ved ikke helt, hvad jeg forestiller mig, svarede Louise ærligt. - Men jeg er bange for, at det kan hænge sådan sammen. Jeg tror, hun føler, at de har ødelagt Monas liv. At de er skyld i, at hendes Mona er faldet fra hinanden.

Hun åbnede døren ind til Monas værelse. Sengen var rodet helt til, der stod en taske på gulvet med noget af Monas pastelfarvede tøj, og en toilettaske var væltet om på siden, så tandbørste og cremetuber var faldet ud. Det så ud, som om også dette værelse var blevet forladt i hast. Længe stod Louise helt stille i døren og lod blikket glide rundt.

Det hele var gået så stærkt, da Louise havde ringet til Mona og bedt hende om at tage ud til Gerd, så hun ikke var alene. Dengang havde hun frygtet, at Mona var i fare, og så havde hun sendt hende
direkte i armene på Gerd - endda kort efter, at Mona havde siddet over for hende og fortalt, at hun var bange.

-	Her er både kuverter og labels af samme type som dem, der blev afleveret til Pia Bagger og Nina Juhler, sagde Nymand, da hun kom tilbage i stuen, og viste, hvad han havde fundet på Gerds tunge egetræsskrivebord, der stod i et indhak i stuen omkranset af bogreoler fra gulv til loft. På den nederste hylde i reolen stod en printer, og Nymand var allerede ved at trække den fri af stikket.

Louise fortalte, hvordan Mona havde afvist, at det var hende, der havde sendt brevene.

-	Og hvis vi tror på, at det ikke var Mona, passer det jo med, at der er en anden her, der kendte til de døde insekter, sagde Nymand. Louise nikkede, mens hun bevægede musen på skrivebordet, så Gerds computerskærm lyste op. Hun havde frygtet at blive afkrævet et password, men kom direkte ind på en lasagneopskrift fra DR’s hjemmeside.

-	Har huset her en kælder? spurgte Nymand eftertænksomt. Han stod og pillede ved den seddel, Louise havde fundet på Monas værelse.

-	Nej, det tror jeg ikke, svarede hun åndsfraværende. Hun var gået tilbage i Gerds googlesøgninger, og historikken viste, at skolepsykologen havde søgt på ‘gravhøje’.

-	Vi skal have it-folket til at se på den her, sagde Louise ophidset. - Hun har interesseret sig for steder, der minder om klippehuler, men som ligger her i nærheden.

Hun åbnede et nyt vindue og skrev gravhøj i søgefeltet. I listen med forslag dukkede både Gravhøj Roskilde og Gravhøj Lejre op sammen med forskellige oldtidsgrave og jættestuer.

Nymand gik ud i entreen, mens han briefede sine folk inde på afdelingen. Hun hørte hans stemme gennem den tåge af kon-
centration, der var opstået omkring hende, mens omridset af en tragedie var ved at tage form i hendes hoved.

-	Vi får brug for et detaljeret kort over området, og hiv Thyssen ind fra radiotjenesten, han er den, der kender politikredsen bedst, hørte hun Nymand kommandere ude fra gangen.

-	Teknikerne er på vej herud, de tager den med tilbage, sagde han og pegede på Gerds computer. - Lad os køre ind.

Louise så sig om en sidste gang, inden hun fulgte efter politiinspektøren.

-1 dag er det to uger, siden Trine forsvandt, sagde hun, da de nåede hen til bilerne. - Det forekommer mig næsten usandsynligt, at Gerd har formået at holde hende skjult i så lang tid.

-	Så du tror ikke, hun lever? sagde han.

Louise rystede på hovedet.

-	Jeg frygter efterhånden det værste, indrømmede hun.

Nymand havde samlet et hold på fjorten, som han med gjaldende røst informerede om, at det var gravhøje, jættestuer, langdysser og runddysser, de interesserede sig for.

-	Alle høje, som har en hulning, en fordybning eller et kammer under sig, sagde han og pegede på et kort på væggen.

Afdelingen var nede på bemanding på grund af Roskilde Festival, og Nymand havde skældt ud og raset over for en nydelig herre med striber på skulderen over, at han ikke havde flere folk at gøre godt med, nu, hvor han havde fået et gennembrud i sagen.

-	Øm Jættestue er den mest berømte og velbevarede, fortalte Thyssen med dyb og rolig stemme, - men jeg forestiller mig, at det vil være svært at gemme nogen derude, der kommer en del skoleklasser og turister.

Oppe på kortet indkredsede de området omkring Roskilde.

-	Hvedstrup Gravhøj ligger lige herude i Himmelev.
-	Afsted, sagde Nymand og pegede på to betjente. - Og I tager jættestuen i Øm.

Han pegede på to mere, mens Thyssen udstak koordinater til de to hold.

Louise hørte dem remse navne op på omkringliggende rundhøje og langdysser, der blev talt om dyssekamre, flerkamre, bæresten og dæksten. Der var lige kommet et nyt billede op på væggen, da Nymands mobil ringede, og Louise kunne forstå, at det var den tekniker, der var ankommet til Gerds hus, kort tid efter de selv var kørt.

-	De fandt diethylether bag i hendes bil, sagde Nymand ud i rummet, da han havde afsluttet samtalen.

-	Mona brugte æter til sine insekter, fortalte Louise.

-	Der lå også en svamp, fortsatte han. - Bilen er på vej ind til videre undersøgelse. Det lyder, som om hun havde et mindre apotek bag i den bil.

Louise forsøgte at forestille sig Trine i huset. Måske havde hun også først modtaget et brev med de døde insekter, ligesom Pia og Nina. Gad vide, om hun havde forstået budskabet? Og en dag, hvor hun lige var kommet hjem med børnene, havde Gerd måske opsøgt hende. Mon hun havde nået at blive bange? tænkte Louise. Havde hun været klar over, hvad der var på vej? Mest sandsynligt var det nok, at Trine ikke anede, hvem Gerd var.

Louises tanker kørte rundt. Hun samlede sin taske op fra gulvet og så rundt på de andre, inden hun rejste sig fra stolen og gik hen mod døren. Tre nye hold blev sendt afsted, og spændingen i lokalet sitrede, men pludselig var det eneste, der betød noget for Louise, at hun var hjemme hos Mikkel, når de meldte ind og fortalte, at de havde fundet Trine.
Camilla sad ved spisebordet i sit store køkken, da Louise ringede. Markus var lige vågnet, hun havde ladet ham sove indtil nu, hvor hendes far netop var trådt ind ad døren.

Aftenen inden havde hun ringet til ham og fortalt om Julias abort og Markus’ sorg. Hun havde i et anfald af selverkendelse bedt ham komme og tale med Markus. I aftenens løb var hun blevet så stjernerasende på Julia over hendes måde at behandle Markus på, at hun havde svært ved at sige bare et pænt pip om hende. Hun havde været tæt på at ringe til Julias forældre og skælde dem ud over deres datters manglede grundværdier, ansvar og ærlighed. Men så var hun kommet i tanke om, at Julia slet ikke havde fortalt sine forældre, at hun var gravid. Og under den tredje godnatøl havde det slået Camilla, at den unge pige nok slet ikke havde været gravid, men havde prøvet af, hvor langt Markus var villig til at gå for hende, og da det så viste sig, at han var villig til at gå hele vejen, var det måske blevet kedeligt, og så havde hun droppet ham.

- Der er kaffekapsler i bøtten, sagde hun til sin far og pegede på Nespresso-maskinen, mens hun undskyldende signalerede, at hun lige skulle tale med Louise. Markus kom ud fra badet og gik med et håndklæde om livet ud for at sige hej til sin morfar. Camilla lukkede døren ind til sit kontor.
Hun kunne øjeblikkeligt høre, at der var noget galt. Louises stemme var lille og kort på den måde, Camilla kendte fra tidligere, hvor hun havde fanget Louise midt i en vigtig sag. Men nu var det Louise, der havde ringet op, så Camilla ventede tålmodigt.

-	Mona er ikke vågnet endnu, sagde Louise og fortalte om selvmordsforsøget.

-	Men hun lever? sagde Camilla.

-	Ja, hun lever, og hendes forældre er hos hende. Jeg kørte forbi hospitalet på vej tilbage fra politistationen for at fortælle dem, at Gerd er død.

Camilla havde vanemæssigt trukket en blok til sig.

-	Det viser sig, fortsatte Louise, - at Gerd mere eller mindre havde isoleret Mona fra hendes familie. Hun havde taget så meget ansvar for hende og hendes psykiske tilstand, at hendes egne forældre ikke længere følte, at de slog til. De var bange for, at de ikke var tilstrækkeligt gode til at tolke Mona og hendes signaler og dermed ikke ville være i stand til at kunne hjælpe hende, når hun fik det skidt. Så de overlod hende til Gerd. Jeg tror aldrig, de helt har forstået, hvad der skete under den lejrtur, og hvad der udløste datterens psykiske sygdom. Et par år inden Mona blev tvunget til at tage med til Bornholm, begik hendes storesøster selvmord. Måske er det derfor, forældrene har været så bange for at gøre noget forkert med hensyn til Mona.

-	Men var det ikke faren, der havde været afvisende over for Mona og hendes interesse for det spirituelle? spurgte Camilla.

-	Jeg synes ikke, at det lyder sådan, når hendes forældre selv fortæller om det. Jeg tror måske snarere, at han forsøgte at tale hende væk fra at tro på forudanelser og fornemmelser, fordi han var bange for, at det var den slags, der havde drevet storesøsteren i døden. I virkeligheden ville han nok bare passe på hende, men sådan lød historien jo ikke i Gerds fortolkning.
-	Og hvordan har Mikkel det nu? spurgte Camilla.

-	Jeg synes, han virker fattet. Altså, vi går jo alle sammen rundt herude i huset og venter på at høre fra politiet. Nymand holder mig løbende orienteret. Den gamle stivstikker er faktisk helt i orden.

-	Du har det godt med gamle stivstikkerchefer, mindede Camilla hende om.

-	Ja, svarede veninden, - du har nok ret.

Camilla var utålmodig efter at komme ud i køkkenet og høre, hvad hendes far og Markus talte om, men hun fornemmede, at veninden havde brug for at tale.

-	Trines mor er lige kommet herud, fortalte Louise. - De fandt køletasker og vanddunke bag i Gerds bil. Det tyder på, at hun har holdt dem indespærret et sted. Enten sammen eller to forskellige steder. Måske har hun ønsket at genskabe, hvad Susan oplevede i klippehulen på Bornholm.

-	Men hun ved jo ikke, hvad der skete med Susan, indskød Camilla. - Der er jo ingen, der ved, hvordan hun døde.

-	Måske ikke, sagde Louise. - Eller også er der bare ingen, der har fortalt os om det endnu.

-	Du tror, at Trine, Pia og Nina ved, hvad der skete?

-	Jeg tror i hvert fald, at de har sagt eller gjort noget, som har fået Mona til at tro, at de vidste det.

Der blev stille i telefonen. Camilla kunne høre stemmerne fra køkkenet gennem den lukkede dør, de grinede, og noget i hende faldt til ro. Der dukkede en mail fra Frederik op i øverste hjørne på hendes computerskærm.

Lander 22.30, stod der bare. Aftenen inden havde hun fortalt ham om Markus og Julia og var kommet til at græde, fordi hun savnede ham. Men Camilla mindedes ikke, at hun havde bedt sin mand om at komme hjem.

-	Frederik er på vej hjem, sagde hun overrasket. Der blev helt
stille i røret, og så skreg Louise ind i hendes øre: - De tror, de har fundet hende!

Længe blev Camilla siddende med mobilen mellem hænderne. Det flåede i hende for at køre afsted og være med. Men efter et par overvejelser rejste hun sig og gik ud til de andre i køkkenet for at spørge sin far, om han ikke havde lyst til at blive et par dage, nu, hvor Frederik var på vej hjem.
-	Hvor? hviskede Louise ophidset og lukkede døren. Hun havde Nymand i røret. Mikkel og hendes forældre var i haven sammen med Kirstine, Malte og svigermoren. De havde pustet et soppebassin op og fyldt det med vand, nu lød der høje skrig igennem huset.

-	Bregnetved Langdysse, vi har en hundefører derude. Hunden har markeret, men ingen går ind, før vi kommer, et lægehold er også på vej derud.

-	Bregnetved, gentog Louise. - Som i lige herude bag Osted?

-	Netop, bekræftede Nymand. - Vi er ved Glim nu, så vi er snart derude.

-	Jeg kommer, sagde Louise.

-	Og Bregnetved ligger nogenlunde midt imellem Osted og Bir-kede, hvor Nina Juhler bor, fortsatte Nymand.

Et øjeblik stod Louise ved køkkenbordet og overvejede, om hun skulle fortælle resten af familien om politiets aktion, men nøjedes så med at skrive en seddel, som hun lagde på køkkenbordet, hvor der bare stod, at hun var tilbage om lidt.

Det virkede forkert at efterlade Mikkel, men hun følte, at hun selv var nødt til at vide, hvad der ventede ham, før han blev konfronteret med Trines tilstand.

Allerede på afstand så hun politiets stationcar og hunden, der lå
på jorden ved siden af. Den havde nok fået ros, vand og godbidder, tænkte hun og kørte ind i rabatten bag den. Louise var ved at løsne sikkerhedsselen, da flere biler kørte op bag hende. Nymand steg ud af den første og gik lige forbi hende, da han med lange skridt bevægede sig ind over marken. Hun genkendte lægen, der havde været med akutbilen, da de hentede Mona i morges, og nåede at tænke, at hendes vagt nok snart var slut.

Gravhøjen synede ikke af meget, derfra hvor Louise stod. Det var en forhøjning dækket af lange visne og gullige græsstrå, lidt derfra stod et træ med bred krone, som kastede en skygge hen over højen. Hun holdt sig bag de andre, da hun fulgte med hen mod noget, der lignede en lav stenvæg, et gærde af høje, brede sten, som næsten var skjult bag det vilde græs. Hundeføreren og to betjente signalerede med fagter til Nymand, hvor åbningen til gravhøjen var. Den befandt sig væk fra vejen, og da Louise kom om på den anden side, så hun en dyb sprække mellem de høje sten. En sprække, der så ud til at føre ind i en lav gang under højen. Nymand ville ikke være i stand til at komme derind, tænkte hun, da den ene af betjentene tog en pandelampe frem og satte sig på hug foran åbningen. Han blev siddende længe nok til, at det gik op for Louise, at trange rum ikke var hans stærke side. Hans makker, som var høj og muskuløs, var ikke til meget hjælp.

-	Jeg gør det, råbte hun, og alle vendte sig mod hende.

Louise gik hen og tog pandelampen på.

-	Har I konstateret liv? spurgte hun de to betjente.

-	Vi mener, at vi hørte noget, da vi råbte ind. Måske var det mere en bevægelse eller et åndedræt.

-	Men I fornemmer, at I er blevet hørt?

-	Vi fornemmede en reaktion, svarede han kort.

-	Trine, kaldte Louise ind i mørket, mens hun lagde sig på knæ og begyndte at kravle ind i små bevægelser. Et lille stykke inde i
den snævre gang løftede stenene sig op, så loftet i højen blev hævet, og Louise kom op at sidde.

De brede sten holdt på kulden, der var fugtigt og mørkt og lugtede jordslået. Hun kaldte igen på Trine og Nina. Sagde med rolig stemme, at hun var på vej, at der var hjælp lige udenfor. Hendes stemme ekkoede hult i det kolde mørke, og i det samme pilede noget stort hen over hendes hånd. Louise trak den til sig i et hurtigt ryk.

Gerd ville nok have været i stand til at stå sammenbøjet herinde, tænkte Louise. Hun ville godt kunne trække en person med ind. Louise kæmpede for at holde fokus og koncentrere sig. Så registrerede hun en bevægelse i mørket. En dyb stønnen eller et suk.

Lyskeglen fra hendes pandelampe ramte en rød drikkedunk. Forude kunne hun se en slags åbning i den trange hule, en rundkreds af kampesten med en fordybning i. Der lå en kurv og en spand og spærrede indgangen til åbningen, men Louise havde allerede fået øje på dem.

Nede i et jordhul på omkring en halv meters dybde lå Trine på siden med armene over hovedet. Hun lå ubevægelig og reagerede ikke, da Louise kaldte hendes navn.

Nina Juhler lå med åbne øjne og stirrede på hende. Hendes hoved hvilede på en sten i en forvredet vinkel, som om hun havde siddet op, men havde mistet kræfterne og var gledet ned ad jordvæggen.

-	Nina, sagde Louise og tog pandelampen af, så den ikke blændede hende. - Det er overstået. I kommer fri nu.

Tårer var begyndt at løbe ned over Nina Juhlers beskidte kinder.

-	Nu råber jeg til folkene udenfor, at jeg har fundet jer, og så går jeg ud og lader dem komme til, forklarede Louise langsomt. - Den næste, du vil se, er enten en læge eller redningsfolk, der kommer og bjærger jer ud. Lever Trine?
Først var der ingen reaktion, men så nikkede hun besværet, og Louise nåede ikke at få hold på sig selv, før hun også begyndte at græde.

Hun så hen mod svigerinden på jorden, inden hun begyndte at trække sig tilbage.

- Positiv, råbte Louise, så højt hun kunne, til de andre, så snart hun var inden for hørevidde. Hun lod Nymand lægge en arm om sin skulder, da hun igen var ude i den friske luft, og skyndte sig at fortælle, at begge kvinder levede. - Men Trine er ikke ved bevidsthed.

Mikkel gik nervøst frem og tilbage over det grå linoleumsgulv, mens de ventede på at få lov at komme ind. Der var gået to timer, siden de ankom til afdelingen, hun og Mikkel havde ikke fået lov til at se Trine endnu. Lægerne arbejdede med at stabilisere hende, hun var dehydreret og udsultet. Det lod dog til, at hun havde indtaget noget næring i de to uger, der var gået, siden hun forsvandt. Men hun var medtaget og stærkt medicineret. Louise havde forstået på lægens første melding, at det ikke lod til, at svigerinden havde lidt øvrig overlast. Ingen slag, ingen kvæstelser. Hun havde været smurt ind i urin og afføring og var stærkt afkræftet af at ligge ned i to uger, men hun var ikke fysisk såret. Der var blevet taget prøver og talt om modgift. De mente, at Trine havde været holdt i en komalignende tilstand med injektioner af benzodiazepiner eller anden sovemedicin. En anæstesilæge havde været forbi for at lægge en plan for udtrapning, så Trine ikke skulle igennem en abstinensperiode.

Men det vigtigste var, at Trine levede og langsomt ville vende tilbage til dem, tænkte Louise, selvom hun havde svært ved at se, hvordan hendes bror skulle overkomme både at få hende og sig selv på ret kurs igen. Det ville tage tid, før Trines muskler ville
være fuldt funktionsdygtige, og det ville kræve en længerevarende genoptræning.

Da døren endelig gik op, og lægen og de to sygeplejersker, der havde været derinde, trådte til side og sagde, at Mikkel og hun var velkomne til at komme ind, kunne Louise se, at Trine lå med åbne øjne og stirrede op i loftet. Hun lod Mikkel træde ind først og blev selv ude på gangen. Tårerne løb ned ad brorens kinder, da han tøvende begyndte at gå hen mod Trines seng.

Louise så, hvordan han sank ned på en stol ved siden af sengen, og hvordan han rakte ud efter Trines hånd og bøjede sig ned og gemte sit ansigt i den.

-1 skal være indstillet på, at hun vil være traumatiseret langt ud i fremtiden, sagde lægen og stillede sig ved siden af Louise. - Hun vil få det svært med små rum og sikkert også mørke.

-	Men kommer hun sig? spurgte hun.

Først reagerede han ikke, stod med hænderne i kittellommen og så ind mod stuen, men så nikkede han.

-	Det er for tidligt at sige, om hendes lever og nyrer har lidt skade, men umiddelbart skønner jeg ikke, at hun vil få fysiske mén af den medicinering, hun har været udsat for.

Inde på stuen havde Trine lukket øjnene. Mikkel aede hende over håret, mens han med panden mod hendes pande hviskede til hende. Louise strøg et par tårer væk og følte pludselig sit eget savn skylle så voldsomt ind over sig, at hun måtte sætte sig ned. Vaklende søgte hun hen mod en stol og bøjede sig frem med hovedet mellem knæene.

Hun vidste ikke, hvor længe hun havde siddet sådan, da hun mærkede en hånd blidt mod sin skulder og fornemmede, at Mikkel sank ned på hug ved siden af hende. Han lagde en arm om hende og trak hende ind til sig i en fast omfavnelse.

-	Tak, hviskede han.
-	Hvordan har hun det? spurgte Louise mod hans skulder.

Det svarede han ikke på, men så rømmede han sig og trak sig

lidt væk.

-	Trine tog slet ikke vores ikkeryger-penge for at bruge dem på sig selv, sagde han med tyk stemme. - Hun havde tømt krukken, fordi hun ville sætte pengene i banken, så hun kunne betale for det sommerhus, vi har lejet. Pengene ligger stadig i hendes lomme.

-	Gå bare ind til hende igen, hviskede Louise og trak sig helt ud af hans favn. Hun havde brug for et øjeblik for sig selv, mens hun kæmpede med at få sine følelser under kontrol. Hun bøjede sig igen forover og lod hovedet hænge uden at se op. Sådan sad hun, indtil en fast hånd tog fat om hendes arm, og hun hørte Nymand sige, at nu var det tid til at komme afsted.

Louise kom til at vælte glasset, da han hev hende op at stå, og vand sejlede ud over linoleumsgulvet, mens politiinspektøren trak afsted med hende.

Hun kom først helt til sig selv, da de sad i cafeteriet, og han havde stillet en kop sort kaffe og et stykke franskbrød med en tør osteskive foran hende.

-	Spis, kommanderede han.

Kort nåede Louise at undre sig over, hvordan han havde tid til at sidde der, når han burde befinde sig på politistationen og fejre, at de havde en opklaring.

-	Det passer jo ikke, sagde han så og lænede sig frem over bordet mod hende. - Det er jo ikke rigtigt, hvad du siger!

Hun så forvirret på ham og skyndte sig at tage en stor bid af franskbrødsmadden, som om den var et værn, der kunne beskytte hende.

-	Du har ikke sagt op, fortsatte han. - Inde i Personfarlig forventer de, at du kommer tilbage og sætter dig i chefstolen den 15. august.
-	Det gør jeg ikke, sagde hun, da hun havde tygget af munden. - Jeg har bare ikke nået at informere dem endnu.

Han studerede hende et øjeblik.

-	Jeg vil foreslå, at du taler med Søren Velin. Jeg vil gerne indstille dig til at lede den specialenhed, som bliver regionernes nye rejsehold.

-	Jeg skal ikke lede noget, udbrød hun med eftertryk, men var alligevel noget overrasket over, at Nymand nævnte hendes allerførste makker i Drabsafdelingen. De nåede kun at arbejde sammen et års tid, før Velin blev hentet over i det gamle rejsehold, hvor han var ansat, frem til det blev nedlagt. Nu var han politiinspektør ved Rigspolitiets Nationale Efterforskningscenter, og de havde mistet kontakten.

-	Det bliver en særlig ekspertenhed, som skal assistere politikredsene med opklaringen i de mest udfordrende sager, forklarede han.

Louise vidste udmærket, hvad den nye specialenhed var. Ledelsen havde måttet sande, at det var en fejldisponering at nedlægge Rejseholdet og sprede landets dygtigste drabsefterforskere for alle vinde.

-	Og det er jo ikke kun drab, fortsatte Nymand. - Det er også de komplicerede forsvindingssager, som du kender fra Eftersøgnings-tjenesten. Hvis vi for eksempel ikke selv havde fundet Trine og Nina, havde vi nok bedt om assistance.

Det var hun klar over.

-	Du skal med. I kommer til at dække hele landet, blev han entusiastisk ved.

-	Jeg arbejder ikke for tiden, sagde hun for at få ham til at holde

op.

-	Du skal ikke sidde bag et skrivebord, du skal ud i marken, blev han uanfægtet ved.
Så langt var hun enig.

-	Det kræver tre anbefalinger, og dem skal jeg nok sørge for, at du får.

-	Anbefalinger?

Han nikkede.

-	Fra ledere, uddybede han pædagogisk. - Jeg sørger for, at du bliver indstillet af Flemming Larsen fra Retsmedicinsk Institut, vicepolitiinspektør Kim Rasmussen og mig selv.

Louise havde mest lyst til at rejse sig og gå, men var for træt.

-	Vi ser på det, lovede hun, da tavsheden mellem dem fik ham til at virke utålmodig. Så nikkede hun for at overbevise ham om, at hun ville overveje den nye mulighed.

-	Hvad fortalte Nina Juhler? spurgte hun så og kunne se, at han slappede af i skuldrene, og Louise fik den tanke, at Nymand havde lovet de andre, at han nok skulle overtale hende.

Hun trak vejret dybt, men sagde ingenting, selvom det provokerede hende voldsomt.

-	Det lader ikke til, at Gerd var ude på at slå dem ihjel, fortalte han så, mens han rørte sukker i sin kaffe. - Det var i hvert fald ikke Ninas opfattelse. Hun ville have Trine og Nina til at fortælle, hvad der skete, den nat Susan døde. Men de påstår, at de ikke ved det, for da de skiltes, var hun i live. Gerd troede ikke på, at de havde fortalt hele sandheden.

-	Så hun ville presse sandheden ud af dem ved at udsætte dem for det samme, som Susan var udsat for?

Han nikkede.

-	Nina vågnede op, mens Gerd var i gang med at køre hende hen til gravhøjen. Hun havde bundet hende og lagt hende op på en trækvogn, efter at hun havde bedøvet hende med æter.

Louise tænkte på den gammeldags bedøvelsesteknik, mens Ny-
mand fortalte, at Gerd havde bestilt æteren på nettet; hun havde gemt den printede kvittering.

Louise huskede trækvognen foran Gerds rækkehus. Og Ber-lingoen, som var forholdsvis lav i lastrummet, hvilket gjorde det muligt for Gerd at trække sine ofre direkte ud på trækvognens lad.

-	Bizart, mumlede hun.

-	Ja, nikkede Nymand, - men det kunne også kun lade sig gøre, fordi begge kvinder er spinkle og ikke særlig høje.

-	Men tror du virkelig, at Gerd havde udtænkt det her? spurgte hun tvivlende. - Tror du, at hun havde lagt en plan?

Han rystede på hovedet.

-	Jeg tror nærmere, at det udviklede sig for hende. At hun først handlede i en slags affekt, fordi hun var bekymret for Mona, som fik det værre, da Susans lig blev fundet. Ifølge Nina Juhler ville Gerd have dem til at stå frem og fortælle, hvad der skete ude i Ekkodalen, så folk kunne se, at Mona hele tiden havde fortalt sandheden. Men da det gik op for hende, at Nina og Trine ikke vidste, præcist hvad der skete, må det have slået klik for hende, ellers ville hun ikke have holdt de to kvinder fanget så længe, sagde han.

-	Jeg forestiller mig mere, at hun var ulykkelig, sagde Louise. - Mona har over de senere år fået det værre med flere indlæggelser og mere medicin. Gerd har nok spekuleret på, hvor længe hun ville blive ved med at kunne holde til det. Hun så, hvordan det påvirkede Mona negativt, da Susans lig dukkede op. Og sorgen over det fik hende til at forsøge at tvinge Trine, Pia og Nina til at stå frem.

-	Måske, sagde han. - Og Pia Bagger blev så skræmt, at hun valgte at gå i døden. Det ville Gerd blive sigtet for, hvis hun stadig levede.

-	Men det gør hun ikke.

-	Nej, sagde han. - Det gør hun ikke, og hun havde faktisk ret i,
at de tre kvinder har holdt på en hemmelighed. En hemmelighed, som de for længst skulle have fortalt.

-	Har Nina sagt det? spurgte Louise, og han nikkede.

-	Hun indrømmer, at de løj dengang. De lovede hinanden, at de aldrig ville sige, at de tog ud i Ekkodalen den nat. Hun forklarer det med, at de kun var børn, der ikke kendte til konsekvenserne af deres handlinger, men de lod Susan blive alene tilbage i Ekkodalen. Hun fortæller, at de pjattede og legede i mørket, mens de ventede på, at deres nye bornholmervenner skulle komme. De var gået op til parkeringspladsen ved Ekkodalen for at se, om de kunne bryde ind i slikkiosken. På et tidspunkt gik alarmen, og de løb hen i skoven for at gemme sig. Hun fortæller, at de måske nok gik lidt til Susan og drillede hende. På et tidspunkt snublede Susan og slog hovedet. De ville hjælpe hende, men hun slog ud efter dem og gik sin vej.

-	Så de blev enige om at lyve?

-	De turde ikke sige, at de havde været ude hele natten, de ville ikke sendes hjem fra lejrskolen før tid. Så de lavede om på historien og sagde, at de skiltes fra Susan nede på havnen. Og at de selv kom tidligere hjem. De vidste ikke, at Mona havde set dem, og da hun begyndte at sige, det ikke passede, så lovede de hinanden, at de ville holde fast i deres historie til evig tid. Og da de først havde fortalt deres version, følte de, at bordet fangede. Susan var blevet efterlyst, og de fortalte deres løgn til politiet. Men Nina forklarer, at de dengang overbeviste hinanden om, at de alligevel ikke kunne have gjort noget, for Susan var forsvundet ind i skoven.

-	Men de kunne jo have gjort noget, indvendte Louise. - Hvis de havde fortalt sandheden, ville politiet have sendt hundepatruljerne ud i Ekkodalen, og så var hun blevet fundet.

Nymand nikkede.

-	Det er også, hvad Nina bebrejder sig selv. Men hun fortæller,
at de dengang ikke vidste, hvor alvorlige konsekvenser deres løgn ville få. De troede eller håbede, at Susan havde gjort alvor af at tage til København. Det var Nina, der pressede de andre til at holde på hemmeligheden, fortalte Nymand. - Hun var bange for sin far, det var de åbenbart alle tre.

Louise havde slet ikke hørt om en far, kun om moren, der så til datterens hus, når hun var ude at rejse.

-	Han døde for nogle år siden, fortsatte Nymand og holdt en lille pause. - Nina begyndte at græde, da hun fortalte, at det ville have fået uoverskuelige følger for hende, hvis det dengang var blevet opdaget, at hun var stukket af sammen med de andre og havde været med til at bryde ind i en slikkiosk. Han var vist en temmelig håndfast mand og havde tidligere truet med at sende hende væk på kostskole. Det lyder, som om han var noget af en tyran. Veninderne holdt op med at ses, da de gik ud af skolen. Nina siger, at det, der skete dengang, altid har ligget i hende, og at hun mange gange igennem årene har tænkt, at det ville være en lettelse, hvis sandheden kom frem. Men det var jo, inden Susan blev fundet. Og fordi hun havde presset de andre til at tie dengang, ville hun ikke være den, der brød deres pagt. Både hun selv, Trine og Pia havde fået gode liv, og det ville hun ikke ødelægge.

-	De var tretten år, sagde Louise indigneret. - De var ikke børn. De var gamle nok til at kysse drenge og gamle nok til at tage et ansvar.

Han nikkede tungt.

-	Men det gjorde de ikke. De løj sig ud af det.

-	Gerd ville presse dem til at tage det ansvar på sig. Hun ville have en retfærdig afslutning på det, hun følte havde ødelagt Monas liv.

Han nikkede.

-	Og det fik hun på en måde, sagde han.
Louise tænkte på, hvor paradoksalt det var, at Gerd i sin iver efter at opnå retfærdighed for Mona havde udsat hende for det, der gjorde hende allermest bange. Hun havde ladet de gamle veninder forsvinde.

- Ja, på en måde, medgav hun og takkede for kaffen, inden hun rejste sig for at gå op og se til Mikkel og Trine.
Bornholm, 1995

Mørket lå med ét helt tæt omkring hende. Hun kunne ikke længere skimte klippesprækkens åbning og forstod først ikke, hvad der var sket. Fornemmede ikke andet end det uigennemtrængelige sorte mørke og den bratte stilhed. Smerten i hovedet gjorde det svært at tænke klart, og døsen trak i hende, så der gik lidt tid, inden hun blev klar over, at hun var spærret inde.

Panisk trak hun sig op at sidde og blev i det samme overmandet af en ny bølge opkast, som skyllede ud på jorden og ramte hendes hånd. Det svimlede for hende, mens hendes fingre desperat søgte ned over barken, som ridsede hendes fingerspidser, og hun skreg i afmagt, da det gik op for hende, at et stort træ i stormens rasen var væltet ned over hendes skjulested og nu havde mejslet sig urokkeligt ind i hulens smalle åbning. Grædende lagde hun alle kræfter i og stemte skulderen mod stammen. Hun skubbede og masede på den ujævne bark. Skreg desperat om hjælp og rev sine hænder til blods. Hun blev længe ved med at støde skulderen mod stammen af alle kræfter, men den lå tungt og blokerede som en mur. Hun var fanget.

Panikken slørede hendes sanser, hendes skrig blev hæse, og hun kunne ingenting se i det tætte mørke. Tårerne brændte på kinder-
ne, og i mørket kom hun udmattet til at lægge sig i sit eget bræk, som sved i rifterne på hendes arme og hænder. Hendes kræfter var sluppet op, og det eneste, der var tilbage, var en følelse, hun aldrig havde følt før: angsten for at dø. Hun tænkte på veninderne og håbede, at de alligevel ledte efter hende. At de var blevet i skoven eller havde hentet de voksne. At nogen derude prøvede at finde hende.

Kvalmen ville ikke slippe sit tag i hende, og svimmelheden fik hende til at duve ind og ud af bevidstløsheden. Hun huskede ikke længere, hvad hun var på flugt fra, da mørket endegyldigt trak ind over hende.
Tak

Der dukkede en masse minder fra min egen lejrskoletur til Bornholm op, mens jeg skrev Pigen under træet, men bogen er ren fiktion, og alle personer er fri fantasi.

Jeg har boet i Osted og Viby Sj og kender området temmelig godt. Jeg har tilladt mig at flytte langdyssen i Bregnetved over på den anden side af vejen, så den passede bedre til min historie.

Jeg brugte en stor del af min ungdom i Osted og sender mange kærlige tanker til mine gamle venner. Jeg har ikke skrevet på specifikke oplevelser, vi havde sammen, men de ungdomsår har haft stor betydning for mig, og jeg bærer dem stadig med mig. Jeg sender også en helt særlig og kærlig tanke til Henrik (Røde), som døde alt for ung, men aldrig er blevet glemt.

Mange har hjulpet mig med researchen til denne bog, og I skal have hjerteligt tak, fordi I så åbent tog imod mig og brugte jeres tid på at besvare mine spørgsmål. Det er en uvurderlig hjælp.

Stor tak til vicepolitiinspektør Bjørke Kierkegaard, Midt- og Vestsjællands Politi. Tak, fordi Louise Rick og jeg måtte ulejlige dig.
Tak til afdelingssygeplejerske Ulla Falkner, som ad flere omgange tålmodigt har besvaret mine spørgsmål, og til sygeplejerske Anne Dorte Stagested for at give mig den store rundvisning på Psykiatrisk Akut Modtagelse i Roskilde. Tak, fordi I var med på at lade, som om Mona Ibsen faktisk var en af jeres patienter.

Stor tak også til overlæge Steen Holger Hansen fra Retsmedicinsk Institut, som har hjulpet mig gennem alle mine bøger. Tak, fordi du beredvilligt leger med på mine historier hver evig eneste gang. Også tak til Marie Louise Rovsing, overlæge i anæstesi, for din kæmpe hjælp med æter.

Brian Ellebæk, hundefører. Du reddede mig, da jeg ramte et punkt, hvor troværdigheden i min historie ganske enkelt ikke holdt. Jeg skrev om, og det kom til at fungere. Tak.

Også kæmpe tak til jer, mine facebookvenner, som ikke alene støtter, hepper, bakker op og er sjove. I er også et leksikon udi lejrskoleminder. Hold op, hvor har det været sjovt at flette jeres fortællinger ind i denne historie. Jeg forestiller mig, at flere af jer vil kunne genkende noget i bogen.

Og til min veninde Michelle Kristensen, fordi du lånte mig dagbogen fra din lejrskoletur til Bornholm, jeg har lånt et cykelstyrt og sikkert også en del andet. Fantastisk, at du har gemt den. Tak.

Også tak til Lars og Andreas, fordi I har den samme alder som lejrskolepigerne i bogen og har hjulpet mig med navne og den slags. Men endnu større tak, fordi I får livet til at hænge sammen omkring mig.

Tak til Lotte Thorsen for din gennemlæsning og dine altid skarpe og nyttige inputs, det er en stor hjælp.

Det har været en kæmpe fornøjelse for mig at arbejde sammen med min nye redaktør, Stinne Lender. Du har virkelig favnet Louise Rick, mig og hele denne historie. Tak, fordi du tog med mig
på min researchtur til Bornholm, og for al din indleven i denne historie.

Også tak til mit fantastiske hold på Politikens Forlag. I er en kæmpe gave. Det er også en stor gave for mig at arbejde med Nordin Agency, I har altid villet mig det allerbedste, og det gør mig så tryg. Og glad.

Min kærligste tak går til min søn, Adam. Du er mit det bedste. Og selvom du gennem årene har givet mig masser af inspiration til Jonas og Markus, er det dog ikke dig, der har været forlæg for historien om Markus i denne bog.

Til sidst: Stor tak til jer - mine læsere. I er min største opmuntring. Tak, fordi I har lyst til at bruge tid på de historier, der dukker op i mit hoved.
Pigen under træet af Sara Blædel

© Sara Blædel og JP/Politikens Hus A/S 2019 Udgivet efter aftale med Nordin Agency AB, Sweden Omslag: Kenneth Schultz Trykt hos Nørhaven, Viborg Printed in Denmark 2022

Kopiering fra denne bog må kun finde sted på institutioner, der har indgået aftale med Copy-Dan, og kun inden for de i aftalen nævnte rammer.

Politikens Forlag Rådhuspladsen 37 1785 København V Tlf.: 33 47 07 07

www.politikensforlag.dk www.sarablaedel.dk Facebook.com/Sara.Blaedel Twitter: ©sarablaedel Instagram: sarablaedel

4. udgave, 3. oplag

ISBN 978-87-400-6967-9



MIX

Papir fra ansvarliga kilder

FSC

^ FSC* C104608
År: 1996

Hans mor lader motoren køre foran banegården. I sommeren, den tidlige morgen, klistrer varmen mellem bilerne. Tak for liftet, siger han.

Går du så også med på perronen?

Lidt fremme glider en taxa ud fra kantstenen, og to turister med similihjerter på brystet slår op i et kort over byen.

Åh nej, Mikimus. Det klarer du bedst selv.

Han hiver tasken til sig fra bagsædet. Den er vissengrøn og købt på armylager, lugter svagt af benzin. Hans mor ligner sig selv i bakspejlet. Sølvpapirssmilet som altid. De rastløse øjne bag solbrillerne.

Så hej-hej, Vibeke.

Hun drejer overkroppen og vifter med neglene hen over døren. Solen niver i turisternes vielsesringe.

Nej, kom. Nu siger vi ordentligt farvel.
Med taskens flossede strop over skulderen går han rundt om bilen til de oprakte arme. Det er ham, der vil rejse, og så er det ham, der må bøje sig ned. Hans mors hals er kold og lugter af renseserviet. Han holder vejret i omfavnelsen.

I kupeen finder han walkmanen og spoler frem til det rigtige sted. Toget triller ud under himlen, ind i et varmt, klasket lys.

Skolen, hvor han skal gå, ligger på landet. Et ombygget gods, en aktiv bedrift med marker og dyr. Der dyrker man jorden og tager på natteløb i engene. Man synger i kor. Opholdet skal tykne hans blod og give hans hud den rosa fedme, man får af at være i naturen. Han længes efter at tage på i hudfylde. At tage farve.

Ifølge Vibeke er han klog af sin alder og smuk. Håret er langt og gult, kroppen stærk og yndefuld, hagekløften blød som Kurt Cobains. Det sker, at hun ser på ham og siger: De kindben og øjne kan du takke mig for.

Byen siler ud i en tyndskid af baghaver og industri. Han læner panden mod det lunkne vindue og ser toget skære gennem provinsen. Da han vågnede i morges, føltes værelset allerede forladt. Han hoppede ikke i løbetøjet, som han havde tænkt sig, sad i stedet længe mellem de nøgne vægge og så, at et par af plakaterne spøgte som omrids på tapetet. Skabet var tomt, cd-hylderne gabte. Ingen havde hjemme der mere. Tanken si trer behageligt i lysken.

Længe er der marker, spredte gårde.
På stationen, hvor han står af, myldrer det med soldater. De driver småsnakkende hen ad perronen, står i klynger og fylder med skrævende ben. Lyden af dem er en ulmen. Én slår en latter op, der får Miki til at se sig tilbage. Han griber om armytaskens strop og skynder sig lidt. Inden bussen går, kan han lige nå at købe cigaretter.

I kiosken lurer en kamuflageklædt mand på den rødhårede pige bag disken. Han bøjer sit karseklippede hoved over en pose vingummier, som han langsomt vender mellem hænderne, mens øjnene borer sig skråt op i pigens forskrækkede ansigt. Miki går hen til disken og stiller sig ude i siden for ikke at være i vejen. Alligevel smiler hun taknemmeligt.

Solen klæber under læskurenes glas.

Soldaterne skal også med bussen, og fra holdepladsen skrumpler de gennem en rundkørsel, forbi nogle lagerhaller, ud i det flade land. Miki ser en kone cykle med træsko på og en laksefarvet bluse, der bugner fra ryggen som et sejl. Han ser en tom bod i vejkanten. Et kirketårn i det fjerne. Heste med lysegrå hætter. Ved et markskel stiger soldaterne af, de vælter alle sammen ud og marcherer af sted gennem hveden. Bagefter føles bussen klæbrig og slap.

Endelig råber chaufføren.

Så er det den unge mand!

Skolens hovedhus burde ligge for enden af en lang allé og bag en esplanade af høje lindetræer. Man burde gå ad alleen mellem markerne, langsomt i lyden af det modne
korn, og gennem løvplettede, kølige skygger få det første glimt af hvidkalkede længer og sorte, gnistrende tegl.

Sådan er det ikke.

I stedet står det gamle gods klods op ad landevejen - alt for tæt på og alt for stort til den smalle dør, der sidder dybt i muren og giver indtryk af, at bygningen vender forkert. Døren ser sort ud i det afbrændte augustlys. Mikis første tanke er, at huset står akavet, nærmest forvredet. Hans næste tanke er, at det smiler.

Og så: at det ikke er noget rart smil.

Man fornemmer det som noget snedigt og afdanket, en udmanøvreret despot fanget her bag vejen. At være fremmed på egnen, køre tilfældigt forbi en nat og se dette hus springe frem i rabatten. Nej. Det ville man ikke have lyst til. Men jo længere han står der, jo bredere bliver det smil. Så knalder et vindue op, og AC/DC flænger den middagstunge luft.
Eleverne står samlet i aulaen. Der er skakternet marmor på gulvet, to svungne trapper, en kølig fornemmelse af sten. Miki sveder i sine armybukser. De sveder alle sammen i armybukser og T-shirts med bandnavne, hættetrøjer, batikkjoler og All Stars. Pigernes lipglossmunde lugter sødt. Ind ad tre åbne døre mod gårdspladsen strømmer en duft af korn og stald. Et armbånd klirrer. Et nylonærme knitrer. Forstanderen, Ole, runder sin tale af.

Så velkommen, venner.

Treogfirs er de. Blanke og spændte som muskler.

Ole siger: Min dør står altid på klem.

Han har gråt i skægget og malerpletter på bukserne. Blikket er fugtigbrunt. Schæferøjne, tænker Miki.

Så træder lærerne frem og præsenterer sig med navn og fag. Foruden det obligatoriske kan man tage kurser som naturkundskab og drama, kostumedesign, fototeknik og
indiansk filosofi. Skolen har rigtige værksteder, og oppe fra trappen siger Ole noget om hånd og ånd.

Han breder armene ud.

Eleverne skal ikke bo i huse, men i familier.

I år skal vi lige være opmærksomme på, at vi har et par navne, der kan skabe lidt forvirring. Vi har to gange Kristian, Katrine H., Katrine T., Katrine B., og ... Anila? Sagde jeg det rigtigt?

Ole skygger for panden og kniber øjnene sammen.

Kom frit frem.

Pigen, der nu løfter en mørkebrun hånd, er sortfregnet og køn med skulderlangt, lyserødt hår. Hun suger læbestaven ind mellem tænderne. Ole ser hende og nikker.

Inden vi skilles, kan du måske lige fortælle, bare så alle ved det, hvor trykket skal ligge, på a eller i, anima eller gorilla?

Hun tøver så længe, at det suser gennem eleverne, så spytter hun piercingen ud i et lavmælt:

Gorilla.

Ja, den skal de vist lige have igen nede bagi.

Niller, hvisker hun. Bare sig Niller.

Hver af familierne får tildelt en kontaktperson, og Mikis er tysklæreren Linda. Hun vinker dem kejtet nærmere, skrutrygget og høj, en ung kvinde der udstråler en grim, grå usikkerhed. Pigerne slår kreds om hende, og hun smiler nervøst.

Kom, allihop, op ad trappen!

De skal bo øverst, hvor trappernes schwung løber sammen i en bred repos. Døren til højre er mærket med en
hammer. På døren til venstre er det en mistelten. Gangen bagved er mørk og lugter citronagtigt af universalrens og noget andet. Hud, måske. Støvede puder. Miki finder sit værelse.

Herinde står to smalle senge langs hver væg. Et skab med dobbeltlåge og et lavt træbord. Pladsen er trang, men rummet er lyst med store, sprossede gavlvinduer. Han ser ud på taget overfor. Himlens svedne blå. Inde ved siden af skraber noget tungt over gulvet, og et sted bliver en dør smækket i. Huset summer energisk. Han sætter sig og lytter. Eleverne indtager de nye rum som spyfluer, der bumper mod glas. Han holder af bygninger som den her, gamle huse der har udviklet munde og bryn. Det sker over tid. Først opstår musklerne, så viljen. Beboelsen aflejres år efter år, og langsomt får huset sit ansigt.

En pige stikker hovedet ind, hedder Marta. Før Miki kan nå at sige hej, er hun videre og brøler ned ad gangen: Værelse tre, drengeværelse!

Lidt efter er det Linda, der læner sin bændelagtige torso frem over dørtærsklen og skæver til rodet på sengen. Tøjet, atombogen og cd’erne. Mikis værelseskammerat er forsinket. Han hedder Eno og har dispensation.
Om aftenen eksploderer hovedhuset i en rodet tour de chambre. Alle løber på gangene, og fra de tomme, oplyste værelser kværner musikken.

Miki slår sig ned i tekøkkenet, her er bordet dækket med Jolly og saft. Han skænker sig et glas og sidder lidt med det i hånden. Stiller det fra sig og tager det igen. Han vipper på stolen. De andre har allerede fundet en måde, mundene åbner og lukker sig hurtigt, ansigterne klaprer som spjæld. Hver gang han griner, er det et taktslag for sent.

Gå dog, tænker han, og går.

Bag døren i bunden af gangen vrider en vindeltrappe sig op mod taget og ned til reposen på første. Lyset er slukket, men et gulligt skær fra landevejen siver ind mellem trinnene. Rummet er højt og svalt, her kan man trække vejret.

Pigen står som en plante op ad væggen. Det gibber i hans hals. Han får fremkvækket et -
Hej!

Det er ikke et sted at stå og ikke en måde at stå på med øjne så sorte og blanke som bær. Hun træder lidt frem, er smuk på en underlig måde, og fra den ene skulder dingler en spaghettistrop. Håret ser også sort ud, og måske smiler hun af ham. Han tager sig sammen.

Jeg var lige på vej ud at ryge, vil du med?

Laura, hedder hun.

Okay.

Nede fra reposen går de ud på brandtrappen, der snor sig foran facaden. Laura fejer nederdelen ind under ballerne, hun sætter sig, og Miki læner ryggen mod gelænderet. Hver lille bevægelse synger i trinnene. Bag ham er landevejen, markerne, den åbne aften.

Han efterligner sin mors stemme, når den sprækker og bliver nasal, som da hun forstod, det var hans alvor med skolen. “Ej, Miki. Vælg dog et lækkert sted!” Hvad som helst andet ville hun have bekostet uden at blinke. Skiskole i Aspen. Dykkercertifikat. Milanesisk catwalkkursus. Men det her?

Nej, Miki. Det virker sært. Og sådan et lurvet sted. Jeg synes ikke, vi er den slags.

Jeg lover at ringe hjem ...

Synes du, jeg er den slags mor?

For det synes Jeg ikke.

Men...
Det bliver et nej.

Men så blev det ikke et nej.

En morgen han kom ud i køkkenet, stod hun lænet ind over marmorpladen med høje, stive skuldre.

Er der kaffe?

Hun pillede hænderne langsomt af pladen, skubbede en skål hen mod ham. Hun øsede ymer i skålen og stillede kartonen tilbage på køl.

Okay, Miki. Hvis du så absolut gerne vil lege forældreløs.

Den morgen spiste han langsomt. Lod håret sjaske i panden, stirrede ned i sin ymer og knugede skeen. Han hang med skuldrene over skålen og lod en teenagers dvaskhed tømme sit ansigt, alt sammen for at blive usynlig og skjule sin lykke.

Til Laura siger han ikke, hvor svært det var at ville noget så brændende, at det stred mod artigheden: den indre blænde der styrer hans stemme og lyset i de kornblomstblå øjne. Artigheden hjælper ham derhjemme. Den, som vil være usynlig, må indfri alle forventninger. Smagen er sur, men man vænner sig til den. Skolen havde hans mor ikke forventet.

En knoldet, affolket egn.

En lurvet, gammel herregård mellem nærdøde landsbyer og nedlagte togstationer med græs på skinnerne.

Sjællands røvhul!

Miki slår ud med armene. Laura ler, så de bløde knæ ryster, og trappen klukker med.
Et statsligt forsøgscenter er skolens nærmeste nabo. Om natten ses centrets døgnbelysning som en glasgrøn hinde på himlen, men om dagen ænser man det ikke. Ellers er her ingenting. Markerne, lyset. Miki vågner i den smalle seng og hører kornet sukke. Knep mig, lyder det. Kom. På badeværelset står pigerne ved rækken af spejle i en blomstret sky aflak. Han når ikke ud at løbe, får bare pjasket lidt vand i ansigtet, så kalder Linda dem til bords. Morgenmaden spiser de i gangens lille tekøkken.

Værsgo.

Linda slår ud med armen og trækker så hånden kejtet tilbage til ansigtet. Det her er familien: Anton med Raiderskasketten bor sammen med Rolf. Tina og Sus er deres naboer. Stille, denimfarvede piger. Bagerst bor Henrik, som er kernesund på fynsk, og Kristian med de brede skuldre og et blik, Miki undgår, fordi det er blødt og
koldt som blondeagat. Så er der Anne-Katrine, hvis flade, grynfarvede ansigt er den intetsigende pude, hendes juvel af en mund hviler på, og sammen med hende bor Marta.

I dag har Marta davretjansen, hun skubber et blankt rullebord ind nede fra køkkenet. De langer til kaffen, myslibøt-ten og brødet, som davreholdet bager hver morgen. Her får man varm mad til frokost, og det meste af skolens drift er udmålt i en cyklus af elevtjanser. Linda siger: En virksom og jordnær hverdag er institutionens ånd. Det raske liv på landet, kurrer hun og vrider sine fingre. Lave mad. Passe dyrene. Hyppe kartofler. Fynboen Henrik nikker. Fra det åbne vindue strømmer solen ind på osten, de røde plastikkrus. Miki ser Lindas bryster for sig, hudrige og tørre.

Mellem grupperne af elever ude på gårdspladsen lugter der af deo og røg i nyvasket hår. Laura står i tagudhængets skygge. Hun har den samme lille top på, og øjnene glitrer, som om hun ser på de andre gennem en butiksrude. Miki løfter blikket. Højt på gavlen hænger et stort gammelt ur. Solen svitser urskiven helt gul. Konstante små sprængninger i blodet, sådan har han det. Han vil elske, og han vil dø.

Dorte, drama og fransk, bimier med klokken til venstre for dørene. Hun brøler som en frugtsælger, kooom nærmere! De vælter ind gennem aulaen, og på ingen tid er Lille sal fyldt med deres latter og sved.

Ja, så går vi i gang!

Nogle af jer har sikkert allerede hørt, at vores skønne gamle herregård har mange liv på bagen. I dag skal vi
hundrede år tilbage i tiden til dengang det her var en vaskeægte opdragelsesanstalt, et drengehjem. Vi har nogle lysbilleder af drengene her, kunne I tænke jer at se dem?

Bifaldet er behersket. Dorte fumler med fjernbetjeningen, og diasapparatet siger klonk. Så bliver der stille.

På det første sepiabrune foto læner en dreng i jakkesæt og slidte støvler sig op ad en damaskblød stol. Han står med korslagte arme. Håret er vandkæmmet, ansigtet fladt og brutalt. Billedets baggrund af palmer og søjler er malet direkte på væggen. Farverne skaller. Klamrer sig til tapetet.

Hallo, er han retardo?

Det siger man ikke!

Min venindes bror er faktisk retarderet, og hun siger...

Ja tak, så bevarer vi fokus.

Miki zoomer ind på drengens øjne, udtryksløse som grus. Fra stolen dingler en buttet silkekvast. Motherless child. Fattiglem, sædplet.

Stakkel!

Totalt psykopat!

Miki læner sig frem.

Fra en gammel rapport læser Dorte op, at drengene var “forsømte og vildledte”. De kom til anstalten i alderen otte til fjorten, “før de blev alt for gamle i det onde”. Når deres forældre nægtede, måtte de tvinges.

Som I jo nok kan tænke jer, var der nogle skæbner imellem.
Klonk.

Brækket næse og sideskilning.

Klonk.

Æggeformet fjæs i oval passepartout. Fiskeøje og tyklæbe. Flæktand.

Klonk.

Grov fyr med slikhår.

Klonk.

Mini-Hitler. Rottefjæs.

Helt sikkert retardo!

Klonk.

Shit, se dem lige.

Sov de på vores værelser?

Eddermame ikke på mit!

Klonk.

Miki suger drengene til sig, kan ikke få nok af deres brede, tragiske ansigter. Dorte rømmer sig.

Nogen spurgte før, var det dig, Rolf, om vores venner her blev udsat for vold. Og der må man desværre sige, tiden var jo en anden. Den man tugter, elsker man, det har I nok hørt før. Men der gjaldt nu en vis lov og ret. Det ved vi. For faktisk gik det en årrække så hårdt for sig her, at institutionen blev lukket. Myndighederne lukkede den ned.

Hvad skete der så?

Ja, så blev her åbnet igen, men først efter noget tid.

Hvad skete der med drengene?

De fleste klarede sig.
Hvad med resten?

Ja, hvad med dem, der ikke gjorde?

Nej. Altså. Vores venner klarede sig. Alle klarede sig.

Klonk.

Til sidst skal I lige hilse på ham her. Han er helt plysset, kan I se? Sådan ved vi, at han har været på springtur, det hedder det, et flugtforsøg, og bagefter har han fået raget håret af. Hvad siger I så?

Hovedet er dunet, huden skær. Drengens tynde håndled siler ud af frakkeærmerne. Han er smuk som en kandisklump, en stumfilmstjerne, hans bløde mund og øjne afspiller flugten, indfangningen, ragekniven ført af en stor betryggende hånd. Miki spørger sig selv:

Betryggende?

Ja. Se det sådan - Kandisklump vil spæne fra natten, han snubler gennem stubbene. Bag ham har bakken ædt huset. Hvor langt skal han løbe? Hvorhen? I mørket er kulden og savnet, fardød i marv og ben. Han falder, og jorden snitter hans næse, han kender næseblodslugten, intim som lugten af kartofler og sæd.

Løber han længe?

Nej. Han falder. Bliver liggende. Sluger jorden og blodet. Og så rammer det ham sådan. Så vil han ikke mere. Så vil han bare vente, til de finder ham, og hjem.

Hjem til den store hånd?

Ja.
En halv time efter Lindas aftenrunde dukker Eno op med skoletasken på ryggen. Han har en proppet sort plastiksæk i hver hånd. Som vennen i en sitcom braser han ind og planter sit lort midt på gulvet. Miki har ligget og læst. Nu ser han op fra atombogen, og først peger han på plastiksækkene, så over på skabet.

Den halvdel er din.

Okie-dokie karaoke!

Udenfor er himlen faldet til ro, men Eno taler højt, tror vist stadig, at han har dispensation. Han er spinkel, splejset, tænker Miki og strækker sig i sengen.

Eno fortæller, at han bor med sin far i Sydhavnen. Det er ikke svært at se for sig: kingsize-tv og kakkelbord, læder og røgfarvet glas. En sort IKEA-reol med videobånd og et par paperbacks på hylderne, tomme, lidt støvede flader
og et udvalg af fjernbetjeninger. I den slags hjem går de aldrig ned på zappere.

Og så er der Enos eget værelse med -Ja, hvad?

Dartskive. Fodboldsengetøj.

Eno ser spørgende på ham, har åbenbart sagt noget.

Ik os?

Mm, siger Miki og bladrer en side tilbage i bogen. Eno kyler en sammenrullet T-shirt i skabet og synger -Her kommer Brøndby IHÆF vi knepper jeres kællinger her kommer Brøndby IHÆF vi gør det med manér.

Lå, lå, lå, skråler han, glad som en Disneyrotte, og dykker i sækken efter en pose med knude på toppen. Der er tennissokker i posen. Omkvædet ebber ud i et lavt nu, nu, nu. Du knepper sgu da ikke nogen.

Sokkerne, rullet til grålige bolde, ryger samme vej som T-shirten.

Man ved, hvad man ved, brormand.

Et overraskende roligt grin.

Enos ansigt er spidst, og øjnene har en neutralt grumset farve. Det er ikke noget særligt ansigt. Lidt sødt, måske lidt gulligt. Den her, siger han, og lemper en discman op, har jeg fået af min far.

Discmanen er rød og blank. Eno løfter den frem som en skildpadde.
Valgte den i FONA helt fra ny.

Miki tænker på træhesten, som han ikke tog med, da han pakkede til skolen. En Dalarhest fra Sverige af den slags, folk køber til pynt. Dengang han var lille, stod den i stuen, men et år, hvor Vibeke blev træt af at se på den, fik han lov til at have den inde på værelset. Hun havde for længst malet den hvid som alt andet derhjemme, dækket den med blank lak, før han blev født, men hestens orangerøde man og blå seletøj skinnede stadig en smule igennem. Han elskede den hest. At den bar sine farver under lakken.

Eno står lidt med discmanen og ser sig omkring, mens han stryger eftertænksomt med tomlen hen over låget. Miki peger på hylden over hans seng.

Stil den da der.

Op af den anden sæk hiver Eno dyne, hovedpude og til sidst et kolossalt badehåndklæde. Han klemmer kanten fast under hagen og breder hjørnerne ud. Fra hængekøjen mellem to palmer letter Fedtmule på et par hjerteformede solbriller, så klapper Eno hænderne sammen og folder.

Bortset fra en nedlagt biograf, hvor de begge har været til koncert, har de intet af byen tilfælles. Eno vender ryggen til og hiver trøjen over hovedet. På lænden er han rød af eksem, og Miki kan tydeligt se knoglerne, der flytter sig bag huden. Han skynder sig at glo op i loftet.

Godnat så.

Gonunat.
Det knirker lidt derovrefra. Eno slukker sin sengelampe, og lidt efter rækker Miki også ud efter kontakten. Klonk. I mørket ser han for sig:

En bleg nakke mellem markens stubbe.

Han kunne have rejst sig igen, kandisklumpen. Kunne være spænet. Det var her, han ville være.
Dagen efter er der tema om skolens natur og morgensamling på plænen. Miki og Eno følges over gårdspladsen.

Eno krænger nakken bagover.

Hvorfor har vi et tårn?

Miki trækker på skuldrene. Selvfølgelig har skolen et tårn, blindt og tavst og aflåst med skodder for vinduerne.

Og det der?

Laden.

Alt det der?

Langs vejen står de gamle værksteder på stribe som tyende, der nejer for hovedhuset. De nyere bygninger ligger mere tilfældigt fordelt på den store grund. Drengene slår ind på en sti, der løber mellem knortede æbletræer, og dér for enden er Udgård, den nye elevbolig fra tresserne: en bungalow i lysebrune mursten med eng og køer bagved. Elektrisk hegn, så mark. Så skov.
Bøøøhland, griner Eno. Han vil se det hele og hopper af sted som et livligt periskop. Insekterne er travle i varmen. Miki tj atter til det levende flimmer, og Eno slår også omkring sig.

Hvorfor kom du egentlig først i går?

Armene daler.

Vi sad fast nede ved grænsen, mig og min far. Der var knas med lasten, noget toldbøvl, så hang vi der en hel dag.

Hvor havde I været?

Polen. Min far skulle hente nogle paller, og det var også en slags farveltur. Eller du ved.

Miki nikker. Han mærker, at her i morgensolen går det ikke at tale om forældre. De bliver stille.

Eno snurrer en rådvild gang om sig selv, så lyser han op.

Pigerne! De virker ellers flinke nok, hva? Tør vædde på, du allerede har en i kikkerten.

Miki griner til svar. Tanken om Laura er varm og privat. Han giver sig til at fortælle om lysbilledshowet, drengenes sære ansigter.

De var ligesom Lost Boys, lidt.

Hvafforen boy?

Lost Boys, du ved. Fra Peter Pan.

Har jeg ikke set.

Sikke et fortumlet lille lys Eno er. Nu haler han op i joggingbukserne og sender Miki et leende, grågrønt blik.

Løb! Vi kommer for sent.
For mange årgange siden fik skolens landbrugslærer øgenavnet Tor, som han stadig bærer lige så troskyldigt. Han er en tøndeformet mand, typisk i træsko og blå kanvas, og netop som drengene når frem, hæver han stemmen fra dybet af sin vom. Omkring ham står eleverne spredt på plænen og inde under træerne langs stien. I den vindstille morgen siver røgen fra deres cigaretter op mellem bladene.

Skolen, brøler T or, består af mere end mursten og mørtel. Den er landet, og landet er skolen, capiche? Hver spire og sten.

Miki smiler som de andre. Store kattesmil.

Tor gennemgår skolens bede og anlæg, de tilstødende marker og løvskoven, fyrreplantagerne - både den gamle og den nye. Han taler om høsten og bondens almanak og himmellegemerne in concreto set fra rugmarken.
Vil du ha, vi skal huske alt det?

Tor sukker. Han som har viet hele sit liv til landet. År efter år er det bare de samme spørgsmål. Er den giftig? Kan den ryges?

Jer, siger han, og slår sin knyttede højre hånd tungt ned i venstre håndflade -

I er alle sammen naturfremmede.

Miki ser rundt på de andre. Netop nu, mens varmen tager til og Tor bander olmt, udstråler de en genert ømhed. Hvor sært at han bor med dem, deler bruser og bakterier med dem. Ude på græsset står Kristian med agatøjnene. Solen lyner i de fedtede briller. Et øjeblik ser de på hinanden.

Tor rumler langtrukkent videre om urter og kartoffelsorter. Miki zoner ud, tænker på ting, man begraver. Guld og ruiner, tidskapsler, kerneaffald, kødben.

Amuletter. Hvide minder.

Så hæver Tor stemmen og skyder sin blå vom frem. I fyrre år har han passet skolens jord. Så jeg ved, hvor hunden ligger begravet, for det er sgu mig, der har skudt den!

Et par af smilene i kredsen flækker hånligt.

T or skinner af sved om munden. Han råber, at nu går de en runde, og til sidst vil han vise dem et hemmeligt sted.

Hyp, hyp, mine små rødbeder!

De trasker gennem æblehaven (podning! Bistader!) og ned forbi køerne (foderafgrøder! Mælkefeber!). T or viser dem sine salater og rosenbuskene (mine darlings!) langs stien. Laura strækker sin arm ud mod busken og rager
en nævefuld kronblade til sig på vej forbi. Bevægelsen er grådig, næsten ond. Miki mærker den i pikken. Han ser på hende, mens hun går videre og lader det sne lyserødt fra sin åbne hånd. Hun har noget smalt, måske skævt over munden. En adel i sine bevægelser.

Tor standser foran læhegnet, der løber ned til fårene og skoven for enden. Han laver jazz hånds. Er I parat?

Eleverne klumper sig sammen, og flere vifter forsøgsvis med fingrene. Så gør han front mod det levende hegn, og med en dramatisk brummen maser han sin torso igennem, tager et skridt og forsvinder. Passagen er smal og helt skjult afløv, men den er der. Eleverne følger ham en efter en.

Senere vil Miki påstå, at det første, han tænkte på, var ild, og så lige bagefter: Eden. Men nu, mens han står her, tænker han slet ingenting. Foran ham duver en lynende flåde af vækster på gyldengrønt lys. Alt gnistrer, alt vugger og blinker. Tor sukker varmt.

Se så, rødder og rødbeder, her har I gartneriet.

Så langt man kan se, er der rækker af gamle drivhuse og et mandshøjt hav af planter bag baldret glas.

Det trækker i eleverne, ligesom suger. Gartneriet, fortæller Tor, er gammelt - helt tilbage fra anstaltens tid. I mange år lå grunden hen, og engang i halvfjerdserne blev den lejet ud til en planteavler, som byggede til og industrialiserede, men siden blev svindlet af sin revisor og skred fra det hele.
Mens sagen kørte i skifteretten, avancerede floraen mod glasset som popcorn under et grydelåg.

Så fulgte en tvist med kommunen.

Eleverne summer utålmodigt. Tor hæver stemmen: Og da grunden overgik til skolen, regnede vi på det, og det kunne sgu ikke betale sig at rydde op i, så nu vokser det fandeme vildt l

Tor svinger armen.

Alle styrter frem. Som efter aftale forsvinder de væk fra hinanden i det urskovslignende mylder. Gemmer sig og kalder. Her hersker en kaotisk årstid. Efeu og ærteblomster vrider sig i kvælertag om bægerrankens rosa trompeter. Ranglede stauder rager op over krokus og lavendel. Klematissen har syet sig selv gennem skumlisterne, og overalt gror dens store, stirrende øjne. Duften er tung og våd. De andres råb kommer alle vegne fra.

Miki lytter efter Laura. Hører ingenting og leder. Maser sig forbi torne og snor sig mellem væksternes fangarme - gule blomster, blomster som blodmunde, blomster der næsten er sorte.

Over glasset glider solen i zenit, og han skal finde hende nu, det klemmer i brystet, et helt ulykkeligt begær. Og så, da han ser hende, er det, som om han snubler forlæns ind i det. Hun står i en kjole af ærteblomster og bittesmå glimt. En hud afløv og muggent plastskum, våd jord og lilla duft, tænker han omtumlet. Over hendes hoved har egen broderet sin krone ned gennem glasset.

Der var du!
Han siger det alt for højt, nærmest råber, og tilføjer lamt: Jeg syntes, du kaldte.

Frokostklokken lyder dæmpet og fjern, og et underligt udtryk flitrer over hendes ansigt. Halvt triumf, halvt beklagelse. En brud, tænker han, det er, hvad hun ligner.
Miki går ind i flokken af rygere, der hænger om gårdspladsens skodkummer. Han standser foran drengen med agatøjnene. Ikke helt foran, men næsten.

Giver du en smøg?

Den høje dreng løfter på skuldrene og fisker en krøllet pakke op af brystlommen. Hans pande er uren. Huden skaller i brændte nuancer af rosa og beige.

Du hedder da Kristian, ikke?

Bare Kras.

Miki sætter tænderne i filteret og nikker. Et langt øjeblik ser han sig omkring i trafikken af elever, der driver ud fra Store sal. To piger taler om en rotterede i stalden. En sortklædt dreng med pentagram på T-shirten går målrettet rundt mellem klikerne.

Jeg hedder Mikael.

Det ved jeg.
De lader begge to røgen sive. Miki retter kroppen helt ud og sænker hagen, mens han tænker. Det næste, han siger, skal ikke lyde dumt. Han peger på uret over dørene.

Da bomben ramte Hiroshima, gik alle urene i stå. Det var, som om tiden ...

Længere kommer han ikke, før den sortklædte dreng stikker sit hoved og en skulder ind mellem dem. Han ser hurtigt, ligesom tilfældigt på Miki og vender sig så mod Kras.

Det bliver i Jotunheim senere. Anton-ton har scoret en vodka, skal du med?

Kras peger med hagen.

Det kan være, vi kigger forbi, mig og Mikael her.

Senere går de ikke til Jotunheim. I stedet driver de planløst af sted, og mens skyggerne slæber sig hen over græsset, taler de videre om uret.

Ole siger, at det er kaput og har været det i over tyve år. Kras ved ikke. Han synes alligevel, viserne flytter på sig. Den dag, de ankom, var klokken halv tre, og nu er den kvart i tolv. Miki, som intet har bemærket, siger at han har bemærket det samme. Og måske kan man komme derop?

Kras smiler. Det er et ja-smil.

De strejfer fra sløjden og smedjen til cykelværkstedet, hvor man kan skære i tykt, sødt duftende gummi. Rundt om dem i skumringen strækker skolen sine plæner, rum og stier - alt det, tænker Miki forbavset, der tilhører dem.
Indtil Linda griber ind, sover Eno uden lagen og betræk. Om aftenen ligger han oven på dynen og klør sig, mens ordene strømmer ud. Det er, som om fraværet af dagens støj er en brønd, han må fylde, før han kan falde til ro. Eno døser ikke hen, det er mere sådan snak snak snak plaf søvn. Først når brønden er fuld, flader hans ansigt brat ud.

Miki ligger og lytter til markerne, det vågne korn.

Vinduet står åbent, men luften er alligevel tæt. Skolen siver ind gennem næse og mund. Enos lugt er lidt slibrig, som huden under et plaster.

Sved og Acqua di Gio. Dax Wax, urtete, hårspray.

Jolly Cola, røgelse, citron.

Dynen klistrer mellem benene. Hvis bare Miki var alene, kunne han sparke den af. Selv om det er mørkt, bladrer han lidt i atombogen. Ingen grund til at tænde natlampen, han ved, hvad der er på de store helsidesbilleder.
Paddehatteskyen set fra Enola Gay. Et Dali-maleri med elefanter og smeltende munde. Stills fra den første Godzilla-film. Bagerst findes det bedste af billederne. Han gnider med fingeren hen over siden, lukker øjnene og henter detaljerne frem.

Det er efter atomkatastrofen. På billedet, en blanding af tegning og monotypi, kaster to deforme skikkelser armene i vejret, og bag dem synker seks andre ned i et stille, olieglat mørke. Landskabet er væk, naturen, husene, menneskenes køn og hår er svedet bort. De ligner tudser, de er alt, hvad der er tilbage, og de skriger vist, men han synes også, at de danser.

Hvordan mon en atomtom verden lugter? Sikkert af ingenting.

Grønt glas og ingenting.

Først, tænker han søvnigt, vil alt smelte sammen, og det er i sig selv dejligt at se for sig. Imens vil det dø. Men så, mange år senere vil noget pible op fra det, der engang var smeltede marker, smeltede køer og byer.

En fed og metallisk duft af nye bakterier.

Et nyt liv som mennesker også er en del af - ikke som før og ikke som mennesker, men på en god måde.

Eno piber i søvne. Miki skubber bogen på plads under puden og lægger sig ned. Her i værelset er Eno, og værelset ligger på gangen, der ormer sig gennem det sovende hus. Huset svæver over marken, de årvågne aks. Marken, mørkorange, bølger bag øjenlåget.
Den morgen, eleverne skal på familietur, ligger der dis på marken. Mikis familie skal campe helt ude ved fjorden, og skolen har skaffet en bus. Nogle af pigerne krammer farvel. Kras sidder nede bagerst, han har taget vinduespladsen og spærrer nabosædet. Da Miki nærmer sig, hejser han sin hånd som en bom. Det kilder i maven. Dig, siger hånden, ingen anden.

Kras lukker øjnene til lyden af de andre, og så gør Miki det samme. De blunder gennem det flimrende lys. Nogle timer senere drejer bussen ned ad en skovvej. Disen er borte. Engen, hvor lejrpladsen ligger, har tæt bevoksning til begge sider og fjorden for enden.

Bliv lige sammen, råber Linda. Hun har sin bror med, fordi han er idrætsvikar. Vandet glitrer fedtet i solen, og mens Linda slipper den tunge køletaske for at vinke til chaufføren, sætter pigerne af mod skrænten med høje, lyse hyl.
Chaufføren griner smørret.

Held og lykke med de bavianer!

Så glider døren i, og han gasser op. Linda slår hænderne sammen, vrider dem hårdt nedad. Bevægelsen minder Miki om lugten af sprit. Med ét er han hjemme. Dér står sofabordet, blankt og desinficeret, og nu kan han lugte den klare væske fra sprayflasken.

Stop. Træk vejret.

Han ånder græsset ind. Røgen fra en cigaret lidt borte. Grannåle og bussens dieselspor.

Han har samlet på lugtene altid, nyder at kende og kategorisere dem. Som barn nød han også at frembringe dem. Blod, lort, neglens hornpartikler. Når han fandt snavs i lejligheden, gned han det i håndfladen som en lille, sjælden gave. Han kunne være glad med sådan en lugt i hånden.

Nogle lugte er nemme at huske, andre skal pusles frem. Til visse minder hører lugte, han ved, at han har glemt: Engang hans mor ved en fejl købte desinfektionsmiddel tilsat parfume og en hel dag gik med hænderne fulde af roser og ætanol. Duften er væk, men ordene findes. Roser. Ætanol.

Kras slår telt op med smøgen i mundvigen. Han har sorteret pløkkerne, nu gælder det første stang. Miki står klar med den anden. De vil ligge i ly af træerne. Her, under de yderste grene, er det hyggeligst. Kras fortæller, at han bor på et landsted. Det er bare ham, de gamle og de fir-benede. Mændene i hans familie kan noget med hunde.
Kennelen, hans far driver, er gået i arv gennem fire led. Alt ved Kras er bondestærkt og marvfuldt, den brede hånd med hammeren, kødet om armenes muskulatur.

Så lyder der et vræl.

Kras slipper pløkken og kommer på benene.

Miki snurrer også omkring. Og nu løber de. Alle løber mod Anne-Katrine.

Annekat, der hele den første uge gik rundt med en fedtet venindebog trykket til brystet, nu står hun på engen og skriger. I den ene hånd knuger hun en baldret colaflaske. Bag hende hopper Eno ulykkeligt og vinker som en færdselsbetjent:

Hun drak bare, og så bolden lige i nakken og flasken BLAM!

Annekats læbe er skåret midtover.

Linda råber, at hun ikke må synke.

Anton når frem nede fra målet, han griner fortvivlet. Samler bolden op og bakker langsomt væk.

Ej, messer han. Ej, ej, ej.

Nu græder Eno.

Annekat knækker forover og brøler som en ko. Savlet og blodet siler i lange tråde. Ambulancen kommer og kører igen med Annekat og idrætsvikaren. Linda kalder til samling på græsset, hun smiler alvorligt. Nu må de vente og se. Resten af dagen går Annekats roomie rundt og tager sig til munden. Marta, stoisk som en enkedronning. Pigerne samler deres telte i en halvmåne om hendes på engen. Så ligger hun derinde og sukker. Ingen spiller bold.
Hen ad eftermiddagen skifter vandet farve. Bladene risler lidt. Et tyndt lærred over himlen, næsten regn, så sol igen. Kras bliver rastløs i denne begravelsesstemning, han vil have action. Han vil samle brænde nu, før det bliver mørkt. Miki og han går andægtigt med afmålte skridt over engen. Miki sætter smøgen i mundvigen. Så snart de er ude af syne, buldrer de gennem skoven som to kåde tanks.
Idrætsvikaren fortæller, at Annekat blev syet i munden, og bagefter fik hun lov at tage hjem. Det var en værre omgang. Han puster på sin havregrød. Eleverne spiser rundt om bålpladsen med skålene på de bare knæ.

Over dem hænger små, ubevægelige lammeskyer. Den sære stemning fra i går er forsvundet, nu virker højtideligheden pinlig. Trods alt er ingen døde, og så kan man vel godt spille bold.

Efter morgenmaden skridter et par af drengene banen af og smider to trøjer til mål. Kras er med. Miki lægger sig og læser, han ser på dem inde fra skyggen.

Kras, når han løber: ynden over den svære krop.

Laura hælder først albuerne, så ryggen ned i græsset. Hun har svedt. Undertrøjen klistrer til armhulerne.

Hvad læser du?
Miki må sætte sig op, han viser hende bogen. Den er på engelsk. En god bog at vise frem. Hun smiler og mister interessen, lukker øjnene og lader den ene kind hælde ned i det fugtige græs. Hun har et ar på venstre knæ. Nopret lårhud i nederdelens blå skygge. Lige så forsigtigt lægger han sig igen.

Senere blæser det lunt ind fra fjorden. De få, der vil sove under stjernerne, slår deres liggeunderlag sammen. Resten kryber i teltene, der lyser op som blå lanterner på engen.

Lanternerne går ud en for en. Bålet brænder ned, så bliver satellitterne synlige. Miki peger på en kraftig stjerne, måske en planet. Hans arm stritter dumt. Se. Laura siger ingenting, men hun valgte pladsen ved siden af hans med en ny slags selvfølgelighed.

I dagene, hvor de flyder ved fjorden, bliver hendes lår brunere. De fine hår lysner. Blinker som glasål.
Til gensynsfesten på skolen er der spareribs med klistret rød sovs, hasselbagte kartofler og icebergsalat. Salens vinduer står åbne mod den varme aften, og en lad græs-duft siver ind. Miki tager imod en stor kande gul saft og sender den skvulpende videre. At være samlet igen vækker en hektisk appetit. Eleverne æder som vilde dyr, og ingen kan for alvor forstå, hvad der bliver råbt mellem bordene.

Senere i gymnastiksalen spinder tre elektriske disko-kugler farve ned gennem mørket, og lamettaen glimter fra loftet som fråde. Miki smagte knap flasken, der gik på omgang bag stalden, men nu spjætter han ør rundt i svedtågerne. Eleverne vrider sig i tøjet, de har valgt, de danser sig smukke, danser deres fjæs blanke og henførte. En rus stiger i ham: vodka, parfume, klæbrig polyester. Han svajer med de andre, ånder tungt som dem og rækker
op i skyen af elektriske arme. De pumper, bliver en klump, en dyrisk svamp.

Sødmen oser fra porrer og lameller. Kun de forelskede par danser af og til ud i tomrummet ved ribberne. Char med læderbukserne, langlemmede Bue. Hun sparker ud. Bue flyver frem og nikker Char en skalle. Hun stavrer tilbage. Armene fægter. Hovedet ryster, munden er åben af skraldlatter under musikken. De tørner sammen, hamrer ind i ribben, og Miki ser fra svampen, hvordan de vælter omkuld. Deres halse er spændte, hagerne blanke af spyt.

Miki fryder sig med dem, vil også. Væltes og slå mod gulvet som en bølge af hud. Så er hun der, Laura. Rækker armene frem. Han griber dem med lysende lunger.
Sidst på ugen rygtes det, at Annekat kommer tilbage.

Pigerne dækker op i tekøkkenet. De stiller kopper frem, vildblomster i et mælkeglas og popcorn i en skål. Om aftenen kommer hun virkelig, indtager pladsen for bordenden, ser sig lidende omkring og siger kun lidt.

Hun gaber forsigtigt og lader de andre glo ind i mundhulen, hvor stingene sidder som blege orme.

Hvor mange i alt, spørger Anton. Han ser ned.

Annekat løfter begge hænder. Ni fingre.

Nå, bare ni, siger Marta. Det lyder ikke så slemt.

Hun puster hårdt til sin urtete, forvist fra enkedronningens glans til en stol med håndvasken i ryggen.

I vindueskarmen sidder Laura. Hendes gule kimono falder løst ned over radiatoren. Hun samler stoffet om fødderne, det gule dækker den nøgne svang. Miki ser det, og et øjeblik er der bare tanken: at pille hende, forsigtigt, som et æg.
Martas stemme knirker:

Vil I høre noget spooky?

Tricket er billigt, men det virker. Blandt eleverne er al slags uhygge i høj kurs.

Der er kommet flere rotter i høet.

Nogen har set en askegrå hest.

Nogen har set en dame gå hen over plænen og lige igennem et træ.

Under loftet i laden spjætter et par ben, og nede på første er en kronraget dreng begyndt at husere.

Marta ejer rummet.

Jeg har det fra Lisa, siger hun. Annekat lægger hovedet på skrå med en helgens tålmodighed.

Hun siger, at der bor en pige på hendes værelse.

Øh, Bessi, måske?

Nej, ikke Bessi. Eller jo. Bessi bor der selvfølgelig også. Lisa og Bessi og...

Ja, og?

(Marta fletter fingrene om koppen og sænker den ganske langsomt.)

En anden.
Hvafforen anden?

(Klak. Koppen mod bordpladen. Marta ånder ind.)

I sidste uge vågnede Lisa om natten, fordi hun skulle tisse. Og der, midt på gulvet. Altså, først troede hun selvfølgelig bare, at det var Bessi...

Men Bessi lå i sengen!

Bessi lå i sengen, ja. Lisa rejste sig laaangsomt op. Hun tog et skridt hen mod pigen, og så et til. Og da hun nåede hen, så hun kunne se hende forfra, så hun ...

Kom nu!

Ingenting.

Hvad?

Hun så ingenting. Pigen var væk.

Fuck, en dårlig historie.
Huset vågner stille efter nattevagtens runde. En dør glider prøvende på klem. Nogen hvisker, nogen kvæler et hvin, og snart hvisler strømpefødder hen over gulvet.

Hos Ole er alt lys slukket. Miki lister vagtsomt over gården og langs den ubeboede længe med tårnet for enden. Bag de sorte vinduer rører intet på sig, men han dukker alligevel nakken, mens han piler om hjørnet. Hvem ved, hvad han ellers vil få at se - et glimt af bevægelse, kvalmt som en trækning i en protese.

Så snart han er fri af bygningen, ude i det luftige mørke, løber han lettet af sted ned mod træerne. Fodboldmålene gløder på plænen. Kras kommer med sin lugt, der er sød og lidt fedtet som uld. Han hvæser: Idioter, og flækker i et grin, som Miki mere hører end ser. I natten mødes nogle af de andre musestille inde på værelserne. Det er herude, man skal være.
De har aftalt det på forhånd. Kras maver sig forrest gennem læhegnet. Alligevel...

Er du sikker?

Selvfølgelig er jeg sikker, bare kom.

Det svage genskær fra himlen ligger på drivhusenes tage som fløjl. I et af de bagerste, nede mod skoven, gror stedmoderblomsterne tæt. Her er godt, siger Kras. Han dejser om med et blødt bump. Han mener, at blomsterne har sået sig selv. Miki lægger sig også. Tanken vækker en stor, forvirret glæde, og for at give den luft siger han:

Det er det, der gør dem til ægte natur.

Mm, siger Kras.

Miki læner nakken tilbage i det kølige, lidt smattede flor, og Kras fortsætter:

Men. Er natur ikke mere sådan... vild?

De her er vilde nu.

De gror i et drivhus.

Det kommer ikke an på dét. Hvad hvis det var om hundrede år, og alle mennesker var døde, og drivhuset stod her endnu?

Mm, siger Kras igen og tænder en smøg.

De ligger lidt og ser på den natblå himmel, der hænger ned gennem glastaget, så spørger Kras -

Hvordan med din far, egentlig?

Miki mærker efter. Jo, her går det an.

Jeg har et foto af ham.

Nå... ?

Han døde, da jeg var lille.
På fotografiet findes en mand i solen: en mand med skygge ned over skulderen fra en pebermyntegrøn haveparasol. Han smiler stort, et læderbrunt ansigt med blanke tænder, hår der ser farvet ud, og en skjorte i karrygul hør. Ligner du ham?

Måske lidt. Han har solbriller på.

En lige næse, smallere end Mikis. Munden skinner som smurt med lak. Midt i det furede ansigt ligner den en spytklat på en gammel pilotjakke. Han ser rig ud, tænker Miki, og ligesom det med pilotjakken er tanken gammel, en vane. Det er, som det er.

Så du kan slet ikke huske ham?

Jeg var ret lille.

Fra et sted langt nede i halsen frembringer Kras en brysk lyd. Hans håndryg lander på Mikis mave.

Det er sur røv. Hér, vil du ryge?

Miki famler ned langs ærmet og hen over hånden, til han mærker filteret i den lille kløft mellem fingrene. Et par sekunder efter, at han har lirket cigaretten fri, ligger hånden der endnu, tung og varm.

Alt er natur.

What. Også en havesaks? En plastikspand?

Ja-

Jeg ved ikke.
Postkortet lå i stakken af breve og pakker, som blev delt ud efter frokost. Nu ligger det oppe på værelset. Motivet er glitrende hvidt, og hen over skriftsiden svæver hans mors lange hånd.

Husk nu at ringe, Mikimus.

Han ved det godt.

Har trukket den så længe, han kan.

Luften er tyk af mælkebøttefrø. Sensommeren virker i eleverne, giver dem bløde lemmer, der flyder af sted. Nede på plænen har de bredt tæpperne ud. Anton sidder med guitaren i skødet, on a dark desert highway, synger han, hæst som Ray Pruit, og klimprer akkorden. Skolen har sit eget soundtrack. Det hører til i væggene og under de gamle træer, det lystrer hverken trends eller epoker, og lige meget hvilken musik man kom med, lærer man det hurtigt.
Miki holder øje med et frø, mens det drejer sig langsomt i luften. Helst vil han slænge sig her, være en krop mellem de andre, men det lykkes kun et øjeblik, så tænker han på postkortet igen.

Bedst at få det gjort.

Hver torsdag eftermiddag går Vibeke til pilates. Hun slår svareren til, tager sin taske og går. Klokken er halv fem. Det er nu, han skal ringe.

Han må naturligvis undgå at tale om Laura, og det går heller ikke at nævne Kras eller gartneriet. Eno kan han vel sige lidt om, måske det med sengetøjet. Men nej, selv det er for vigtigt. Han går raskt over plænen. Frøene driver imod ham som bittesmå palmer på en flod.

På bordet i aulaen står en flad ståltrådskurv med den nyeste udgave af skolebladet. Miki rækker ud efter et eksemplar i forbifarten og går hen til elevtelefonen, der hænger på væggen ved siden af Oles kontor. Gulvet er nyvasket og klistrer til skosålerne. Fra Lille sal lyder klaveret. Nogen trykker den samme tangent ned et par gange, og flere piger famler efter tonen.

Do -

Do-

Doona -

Han ser stuen for sig, det hvide interiør. Ønsker den tom. Han ser på bladet, som Ole printer ud, lægger frem og sender med posten til forældre og gamle elever.

Skolens rutiner er enkle og mættende. Morgenmad, rengøring, samling. Timer, frokost, tjans. Indimellem er
der emneuger, aftenunderholdning, et foredrag eller en film. Ole beretter samvittighedsfuldt om det hele og printer artiklerne med lille skrift på gult papir. Miki bladrer på må og få, indtil en overskift fanger hans blik. Nul huller -ny asfalt på basketbanen. Han taster nummeret. Som han håbede, går opkaldet lige til svarer. Han udtaler ordene langsomt, med øgleskarpe t’er. Får også nævnt investeringen i nye netkurve og dunkebeslag.

Så lægger han på.

I Lille sal har pigerne fundet melodien. Dona Nobis, synger de. Pacem, Pacem.
Fredag eftermiddag tømmer skolen sig for larmende elever. De sværmer ud til busstoppestedet og efterlader en summende uro. Kras og Eno tager af sted. De få, der bliver tilbage, rykker sammen om et af de lange borde i Store sal og spiser på deres uvante pladser i genert tavshed.

Senere venter Laura nede ved hullet i hækken. Aftenen er tung, og solen trækker et støvgult net gennem drivhusene. De lægger sig sammen i græsset på stykket før skoven, en smal grøn korridor mellem glasset og stammerne.

Lauras far er hydrokemiker, fortæller hun. Før hendes mor skred, rejste de meget.

Hvor bor din mor så nu?

Hun er vist lidt over det hele.

Miki synes, at Laura lyder blødt ind i øret. Bladene bølger på hans ansigt. Han kan lide, når hun fortæller, men helst vil han vide så lidt som muligt om hendes liv uden for
skolen. Det er bedst, at hun bare er det, hun er sammen med ham. Han stryger hånden ned over hendes nakke langs rygsøjlen til baglåret.

Lauras lugte: svampe mellem ballerne, varm kalk i nakken, syrligheden der nogle gange rammer ham fra munden, lige før de kysser.

Nu bor hun i skoven med sin far. De har katte, en brønd ude foran. Det er en gammel skovriderbolig, gul med anneks, et rigtigt pandekagehus. Det sker, at hun savner sine træer. At falde i søvn under knagende grene.

Samtalen gør Miki urolig. Han flytter på sig i græsset.

Engang deres hunkat fik unger, var en af dem et underligt skravl, siger Laura.

Den lignede en nosse, helt lyserød og runken, uden hår. Jeg gav den mælk med en pipette, og når den gabte, så det ud, som om nossen fik et kyklopøje lige midt i rynkerne. Jeg ville så gerne beholde den. Polly, skulle den hedde, men min far sagde, at den var for skravlet, og så tog han den fra mig. “Naturen går sin gang.” Hun laver en tør mandestemme og vrikker mageligt med hofterne. Linder blusekanten har hun et myggestik. Glansen i de solblege dun.

Han ville drukne den. Jeg måtte ikke selv, og jeg måtte ikke engang se på.

Laura griner med munden fuld af skygge. Hun sparker og rammer sin balle med hælen.

Så ville han gå, og han holdt skravlet sådan, som om han bar en fin ret mad på en sølvbakke. “Du ligner en tjener!”
råbte jeg til ham. “Skal døden ha killing! Hvad har døden bestilt?” Jeg råbte alt muligt, men det hjalp ikke stakkels Polly.

Det er fniset i overkanten af hendes stemme, der gør ham urolig, og nu kan han høre, at det har været der, siden de lagde sig ned. Han vil have, at hun tier stille, og rusker hende forsigtigt i håret.

Vend dig om.

Han vil lugte til maven under stoffet. Armhulen med de glatte, klistrede hår. Han kan lide at tænke på hendes bryster, mens han rører noget andet, gemme dem, som man gemmer marcipanen på et stykke lagkage til sidst.
I storkøkkenet er der bedst at være tidligt om morgenen, når alt står renskuret, og ingen endnu har sat deres fedtfingre på bordenes blanke stål. Solen smutter hen over de skinnende flisevægge og blinker i kanderne. Her er roligt som i et kapel. Fra de store bøtter på hylderne siver en tør urtelugt, og Miki tænker: Huset lugter søvnigt. Her er duften af Earl Grey og timian, røgen fra Kras’ hættetrøje. De har byttet sig til bagetjansen sammen, nu står de og aser med hver deres store klump dej.

Imens taler de om den gamle kødhakker ude bagved, et mandshøjt monstrum med mahogni på drejehåndtaget og blanke, forkromede beslag. Blæret som en veteranbil. Man fodrer den med en luns, drejer på håndtaget, og svup - en stråle af fars ned i skålen.

Tænk, hvis det var din arm.

Kras griner.
De står tæt med en varm strøm imellem sig. Det bliver nu også godt at komme på weekend, siger Kras.

Savner sgu hundene. Og din mama savner nok dig.

Hun skal i sommerhus.

Kras skubber med skulderen.

Hvad fejler hun egentlig?

Udenfor: den øde landevej. Sol over marken. Man har altid tredive sekunder, lige meget hvad - tredive sekunder før man er nødt til at svare.

Hvordan fejler?

Når du for en gangs skyld tager hjem, skrider hun bare. Det er sgu da lidt...

Lidt hvad?

Bare lidt - du ved.

Miki tværer mel rundt i håndfladerne. Det stikker et sted under brystbenet. Han skruer et grin på.

Hø. En farsstråle, hva?

Han ser ned på sin hånd, der svæver over dejen.

Men Mikael, jeg spørger alvorligt.

“Men Mikael, jeg spørger alvooorligt.”

Kras griner irriteret. Er det så galt? Er du anbragt af kommunen, eller hvad?

Ligner jeg Bue eller Ronni, måske?

Nu er det Miki, der skubber. De griner begge to, men varmen mellem deres hofter er væk. Kras klemmer, så dejen buler ud under knoerne.

Du ligner en langhåret bums. Eller du ved. Det ligner, at du er kravlet ud af røven på Kurt Cobain.
Melet sidder klægt og hvidt op ad armen, klistrer til de små hår.

Det er ikke så godt derhjemme.

Hvordan ikke?

Miki vender sig efter skuresvampen.

Nå, bare hende og mig. Mest hende.

Han holder svampen lidt inde under hanen og giver sig til at gnubbe med den grove side. Huden bliver rød, men svampen skubber bare snasket rundt. Han bander. Gnider til.

Det er bare lort. Okay?

Stemmen smækker som en dør. Kras ser hurtigt på ham. Miki skrubber og skrubber, ynkeligt, ved han. Nu er det for sent at tage det i sig igen.
Laura sparker skoene af. De brune tæer synker i tæppet.

Her lugter meget rent.

Hun siger det, som om hun allerede keder sig.

De strejfer gennem rummene. Miki vil have, at hun skal røre ved alting, gnide sin finger mod vaserne, trykke en lyd ud af det hvide klaver. Inde på Vibekes soveværelse skal hun tørre sit svedige ansigt i sengeforhænget, den hvide himmel, der får sengen til at ligne et senilt spøgelse.

På køleskabet hænger en post-it med Vibekes spidse bogstaver, væk med den. Han lirker en flaske vin ud. Leder efter proptrækkeren, mens Laura hiver op i nederdelen og planter sine baller på køkkenbordet.

Kommer din mor slet ikke hjem?

Nej. Hun er i sommerhus.

Hvor gammel er hun?

Syvogtredive, tror jeg. Hvorfor spørger du om det?
Hun har haft travlt, hva?

Hans mor er ung. Han ved det. Og her er dyrt, højt til loftet, blanke flader hvor lyset fra de store vinduer ligger som mælk.

I har slet ikke noget på væggene.

Nopret Laura-hud, den lidt tykke hud på ballerne og køkkenbordets snehvide marmor. Det fugtigt gummibløde mod det stenhårde.

Køkkenet kvæler samtalen. Lejligheden, udstyret efter Vibekes hvidt-i-hvide smag, rammer Laura skævt ind, så hun fremstår stor og beskidt.

Under sløret i hans mors seng går det bedre. De drikker vinen og skyller efter med Baileys. Laura bliver fuld og begynder at svede. Hun griner med sin likørblanke mund.

Første gang ligger hun på ryggen.

Miki holder vejret og spænder i hofterne. Presser sig forbi den lille, flossede modstand. På et tidspunkt bliver han bange for, at det har varet for længe, og så stopper han.

Bagefter er han bare sig selv.

Aftenen går med Lauras fuldskab og Mikis diffuse skuffelse. Det bliver sent. De finder mad frem og tager det med ind i sengen. Fodrer hinanden med frysepizza og papaya.

, Anden gang sætter hun sig overskrævs. Med pizzasovs på halsen og stiv ryg skubber hun hofterne frem og tilbage. Så er det, som om noget løsner. Som om de er sammen. Rummet bliver blåt. Orgasmen tager snublende fart nede fra lårene.

De sover lidt. Vågner, prøver igen.
Deres slimhinder åbner sig, blomstrer, og den bliver nemmere, rytmen.

Nu er de snegle, en slags smukke slimdyr, helt klistret ind i spyt og sekret. Det lugter mørkt fra deres armhuler; en grottelugt under dynen, i hørsengetøjet. Laura rejser sig - hendes matte mave, hendes blanke inderlår - og siger, at hun trænger til vand.

Vand over det hele.

De fylder badekarret og lader det snavsede undertøj flyde på gulvet. Deres nassede tøj, der har været af og på, af og på.

Han tygger hendes hår, det smager af sæbe. Hun fylder munden, så kinderne bugner, og spytter det varme vand ud i hans ansigt.

Så, siger hun. Nu tager jeg dig.

Efter badet går de ind i stuen. Hans mor har klistret fjernsynsskærmen til med hvidt silkepapir. Lad det sidde, siger Laura. Hun driver rundt og åbner vinduer. De lægger sig på tæppet. Hører MTV. Fjernsynet der kværner blindt.

Med fingerspidserne lemper hun hans slappe pik ind i munden, hun ligesom gummer den ind. Han får lyst til at tisse, eksplodere. Bagefter er der en ny slitage i hendes ansigt, og hun er meget smuk og fjern med kinden mod hans lår.

Først sent på morgenen går de i seng. Han lægger en arm om hende. Gennem sløret er møblerne bløde som kaktusser. Han spænder armens muskler, klemmer afstanden væk.
Efter weekenden har han savnet Kras, så det klør i maven. De slentrer over gårdspladsen, væk fra salenes lys. Når Kras står i gruppen af rygere om skodkummerne, ranker han sin store krop, men her ved siden af Miki gør han ryggen rund, så de bliver lige høje. Luften er tør og lun. Klokken ringer til aftente, og nede fra plænen kommer en flok ud af skumringen. Eno er med, han vinker. De bærer på tæpper, en radio, hulahopringe. Kras klapper sig på brystet efter pakken med Cecil, og Miki fisker lighteren frem. Ude over skoven er himlen rød.

Så snart de sætter deres ben i drivhuset, ved de besked. Her er uro, noget forstyrret. Nogen har ødelagt stedmoderblomsterne. Revet en bred, brun motorvej midt i det hele.

Hvad satan, siger Kras.

Hvad satan, siger Miki også.
Se der, de har bare smidt riven!

Redskabet griner smørret for enden af den vendte jord. Langs med ligger blomsterne sammenrevet i dynger.

Kras skræver hen over riven. Han lyner ned og fjedrer i knæene, sigter, så strålen plasker på det skide skaft. Bagefter er det Mikis tur, og luften bliver ram. Kras tænder en smøg. Miki tænker på Laura og lukker sin hånd kort om pikken. Han vil fortælle, at de var i karbad. Hvor nøgent og psyko det føltes.

Nå, Mikael. Weekenden, hvad med den? Lykkedes det dig at ramme et vådt hul?

Kras suger liv i gløden. Miki hører det. Lyner op og vender sig langsomt.

Luk røven.

Hvad sagde du?

Miki sparker blindt, rammer forbi og ender helt skævt. Finder balancen og skubber, alt hvad han kan.

Blodet strammer i kinderne. Kras er hurtig, har sin rovdyrynde, griber fat og sender Miki hårdt bagover. Skulderen knaser mod riven.

Er du okay?

Det var bare skaftet.

Godt så.

Kras tramper Miki i brystet. Miki griner, tror han, et skingert hosteanfald, famler og får tag om Kras’ læg. De ruller omkring i pislugten, gispende og koncentrerede.
På vej tilbage over plænen går de med en meter imellem sig.

Hvad sker der for dig?

Ved det ikke.

Miki har jord i håret. Kras er også smurt ind. Fremme ved hovedhuset, hvor foyerens gule lys falder på de sidste rygere, ligner de to drenge, der har sloges for sjov.
Nede i skoven hører Miki slet ikke klokken. Han kommer for sent til frokost og må gå med bøjet nakke den lige vej til nærmeste ledige stol. Ved syndernes bord tættest på døren sidder det sædvanlige slæng med husblas i håret og sikkerhedsnåle i ørerne. For bordenden vogter Tor. Lugten af kogt asparges får Mikis mave til at snøre sig sammen. Niller med det jordbærisfarvede hår er blevet tynd, hun har kun iceberg på sin tallerken. Tor peger med gaflen.

Hvis man spiser som en fugl, er man en finke!

En pligtskyldig latter slår op mod akustikken. Efterhånden ved alle, hvordan han er.

Miki rører heller ikke maden. Han har lugten af skovbund og Laura i næsen. Har truffet sin beslutning.

Aldrig, aldrig tale med nogen om Laura.

Med en slags fortvivlet salighed vender han sig mod snakken ved bordet.
En sejr?

Vilfred himler med øjnene. Han har sort lak på neglene, og på hans hjemmelavede fan-T-shirt står der Grænseoverskridende naivitet.

Brent Spar var eddermame ikke nogen sejr. Kan godt være, de der hippier fik noget opmærksomhed og nogle penge i kassen, men sig mig lige, hvad det nyttede? Min far tanker sgu da stadig på Shell.

Men de slap ikke af sted med bare at dumpe platformen i havet, det var en sejr og godt for dyrene, i hvert fald.

Ærlig talt, fuck de fisk. Folk tuder over hvalerne, de melder sig ind i “Pandaklubben”, men hvad med en “Rwandaklub”? Otte hundrede tusind tutsier på hundrede dage, hvad giver det? Otte tusind tutsier. Om dageni

Eller bare Screbneci, ikke? Srebne ... Srebrenca...

Sre-bre-ni-ca.

Ja, ja, I ved, hvad jeg mener.

Vilfred nikker alvorligt. Niller stikker kniven i sin salat. Miki har ikke hørt om Srebrenica før. Eller Brent Spar.

I Hiroshima ... begynder han.

Alle ser på ham. Selv Tor.

I Hiroshima døde der halvtreds tusind mennesker på et sekund.
Om eftermiddagen virker himlen længere væk nu. Den blå farve stråler resigneret. Miki dovner i græsset ved siden af Laura, de læser i hver deres bog. Som hun ligger der med hagen i hænderne, kunne hun ligge på film. I den vildeste natur, i en victoriansk have. Hun kunne ligge sådan i loli-tashorts, i stråhat og bånd, i skyggen af en damaskparasol. Det brune hår skiller, nakken er nøgen som et lår.

Laura er evig. Kolossal.

Tre af drengene fra Udgård slentrer forbi med økser og save. Nylontøjet slasker om deres benede hofter. De går som drenge, der ikke får sex.

De nikker. Miki nikker igen.

Han er fyrstelig her i brynet med Laura.

I weekenden ejer de alt. De tyste plæner, de øde stier og tomme værksteder. Han elsker den stilhed, der gør
aftenen stor. I skrædderiet står symaskinerne på række som sovende perlehøns. Han smager på duften af bomuld og støv.

Rummene drømmer. Laura tager hans hånd.

Kom. Vi går i seng.

Det bedste, de ejer, når Eno er hjemme i Sydhavnen, er værelset om natten.

Laura sover med dynen under sin kind. Miki sutter på sin finger. Kiler forsigtigt hånden ind mellem hendes lår. Langsomt skiller han kønslæberne med det yderste af neglen. Venter. Lytter. Krummer håndfladen mod venusbjerget og presser jævnt, til fingeren er inde. Huden føles så tynd. Han vil helt ind i skeden.

Ind hvor hun er blodrosa.

Ind hvor slimhinden er glat og privat som bunden af et tulipanblad.
I den første vinddøde efterårsmåned yngler rotterne desperat. Skolen får for alvor et problem. Snart er der snuder i høet, snart stikker en rødbrun hale ud under panelet som sloppy elektrikerarbejde. Rotterne belejrer en vaskemaskine og formerer sig i skolens blå måtte til springgymnastik. Om aftenen pusler det travlt i gårdspladsens skygger. Ole udlover en tyver per hale, og blandt alle skolens drenge er Kras den, der kaster sig mest helhjertet ind i jagten. Hans territorium er laden. Han har sin slangebøsse, en rovfugls tålmodighed. Mægtig som en kondor spejder han ud fra bjerget af halm.

Du kan gå med, siger han. Lære teknikken.

De har klaret opvasken. Står og ryger, mens det mørkner. Miki ved ikke. Han ser for sig: de bittesmå, hårløse unger. Måske kan jeg bare se på?

Alligevel rækker Kras slangebøssen frem, så snart de har sat sig oppe i halmen. Miki ryster på hovedet og skammer
sig, men her i halvmørket under tværbjælkerne dufter det friskt og vemodigt, og lidt efter lidt bliver tavsheden god.

Kras sidder krum med vågne håndled. Han har stenen parat. Han flytter blikket metodisk, og hagen følger med. Nu får han øje på noget, eller det må være en fornemmelse. Miki anstrenger sig, men ser ingenting. Langsomt folder Kras rygsøjlen ud. Hans arm glider op, tilbage langs øret, kinden hælder blidt mod den spændte elastik. Han tegner stenens bane med musklerne og lader den flyve. Maser skuldrene ned mod lænden, læner sig hurtigt frem.

Pletskud!

En lyd som: en lille bitte knytnæve i en lille bitte madras. Er du sikker på, du ikke vil prøve?

Ellers tak, det gør ikke noget.
Torsdag klokken halv fem står han foran elevtelefonen, som han plejer. Linjen skratter med det samme.

Miki - ?

Af ren og skær befippelse læser han højt, som han havde tænkt sig.

Mikroorganismer som svampe nedbryder affaldet til en mørkebrun masse ...

Miki.

... rig på kalium og fosfor, men kvælstoffattig.

Miki, lad nu være.

Han knalder røret ned på gaflen og står lidt. Vender sig, går med stive ben forbi Oles kontor og sætter i løb op ad trappen. Tekøkkenet stinker forfærdeligt, men heldigvis: Kras og Eno er der, står bøjet tinding ved tinding over komfuret.

Mikael, kom og se!
Eno vinker ham over med rødt, ivrigt ansigt. Det er familiens popcorngryde, Kras rører i, han står med bar mave og brillerne oppe i panden. Miki klemmer sig hen til blusset. Nu holder han vejret. Fra gryden stiger en hørm af - han ved ikke. Cthulhu.

Han dækker med hånden for næse og mund, bøjer sig ned i den fedtede damp. Tre rottehoveder flyder som gråbrune frugter. Roterer langsomt i det gullige kogevand. Kødet er flosset. En tynd strimmel rygsøjle snor sig på bunden.

Hvad fanden?

Vi prøvede først med en hel!

Eno skæver op til Kras.

Men det blev noget mos, og vi skal kun bruge kranierne.

Til hvad?

Til noget.

De smiler ned i gryden begge to. Det er ikke til ham. Miki hader dem. Han spænder i maven og klemmer kvalmen på plads. For ikke at gå i tavshed, siger han:

Bon appétit, idioter.
Det stivner lidt mellem dem.

Intet man rigtigt kan tage fat i, intet man kan tale om eller le sig ud af. Miki lader dem være. Når han kan, opsøger han Laura.

Drengene fra Udgård bygger noget nede i skoven: et shelter. Pludselig vil mange hjælpe. Eno går med. Han lærer hurtigt, bytter sig til ekstra tid på tomten og bliver en del af den flok, der er sammen om byggeriet. De mødes hver eftermiddag og kommer til te med værktøjet stukket i bukserne.

Udgårdsdrengene, nu er de bare: drengene.

Værelset får en ny Eno-lugt. Våd jord og hårvoks.

Grannåle, savsmuld, skunk.

Miki ligger i lugten, når de skal sove. Mærker, at noget, der lige var plant, langsomt begynder at hælde.
Efterhånden bliver det svært at ramme et tidspunkt, hvor Vibeke ikke er hjemme. Måske er hun holdt op til pilates, måske har hun byttet hold.

Når Miki ikke er sammen med Laura, ser han hende i glimt rundtom på stierne. Hun opfinder en leg, som går ud på, at han skal bevise sin kærlighed. Bid mig hårdt under armen, siger hun, eller: Skriv et brev til mig, og gem det.

Mikis kærlighed er en ekspansion gennem indre arealer. Han elsker Laura stort. Ikke bare kærligheden, men hele hans indre rumfang bliver større; han ekspanderer mod en vigende grænse. Som rummet. Som universet. Det er et ydmygende vokseværk. Det svimler og gør ondt.
Postkortene, som han får fra sin mor, lader han flyde på gulvet. De har alle sammen hvide motiver. Liljekon valler, krystalgrotter. Ugler i sne. Kras kommer og pirker til dem med en nasset strømpetå.

Hun skruer da op for charmen, hva?

Kras selv får pakkepost, papæsker med brun tape om, snackpølser og Matadormrx. En gang imellem er det en stang smøger. Hans forældre skriver ikke meget, de har hundene at passe, og Miki ser dem for sig: en kanvasblå mand ved kennelens dør. En kvinde med barkede næver, der hiver røde, blå og gule klemmer ned fra en tørresnor. Han ser træsko i et bryggers, øl og tyske vand i en stabel ved kummefryseren.

Hvad ved Kras?

Miki går ned for at ringe. Som næsten hver gang nu får han Vibekes polerede “hallo”. En pause og så, “Miki?”
Han knalder på. Tæller til ti og taster nummeret igen.

Han bliver ved sådan, til hun lader være, lad nu for helvede være, indtil - duut, duut, duut. Klik. Og så den båndede hilsen, “Du har ringet til Vibeke og Mikael, vi elsker beskeder, læg din efter bippet”.

Gid han kunne se hende flagre af sted for at nå det. Fra kontoret, fra sit enkegespenst af en seng, styrte sig over telefonen, flå røret op til kinden og - klak!

Så ingenting.

Han har aldrig set hende græde.
Det er Laura, der puster ham i ansigtet. Han vågner forvirret. Hendes blå omrids hænger ind over sengen, og nu haler hun i ham.

Kom. Jeg trænger til vand.

Hvad er klokken?

Kom nu.

Han trækker i tøjet uden at vække Eno. På vej gennem huset møder de ingen. Nede i aulaen flakker et lysstofrør. På den anden side af ridestien ligger landskabet som sort, krøllet stof under den tunge himmel. Skydækket sluger forsøgscentrets grønne lys. Ind gennem krattet, ud over marken, Laura, hvad skal vi?

Vand.

De går langs en plovfure. Krydser et skel med hvislende røn og fortsætter, til de ser træer. Laura sætter i småløb.
Inde mellem stammerne skråner det brat. Jorden bliver svampet, og Miki må standse, vent!

Laura er borte. Han føler sig frem med skosnuderne. Så lyser noget forude. Skråningen ender i en sø. Det er Lauras ryg, der lyser.

Vil du bade nu?.

Fra vandet stiger en dunst af råddent løv. Nu hvor han står stille, mærker han luften mod sit svedige ansigt. Natten er kølig. Hun rækker ham sine sko. Hun hænger sin kjole på en gren. Hun siger, bare vent så, og vader ud i søen som en, der har travlt.

Mørket er tæt her. Så snart hun er kommet et stykke ud, kan han ingenting se. Han får lyst til at græde, er ligesom klar til det. Over ham knager det tørt. Rundt om ham tager årets hældning fart og sætter markerne og vejene i slæbende bevægelse. Laura kommer tilbage. Hun giver ham sin våde hud, sine bryster der minder om hans mave, når han spænder, det bløde hen over det hårde. Der bliver så fredeligt, mens han sutter på et bryst. Man glemmer næsten: Nu hælder det virkelig.
Kære L.

Kære Sølvfisk, Sukkerigle, Dark Lady. Kære Tjørnevæld, Sortrose, Candyflossfisse, Xenomorph Queen, Skovhjerte, Nådige Frue.

Med dette brev beviser jeg min kærlighed.

Jeg gemmer det som lovet.

Du finder det aldrig.

M.
Tidligt i oktober kommer regnen. Den trommer mod gårdspladsen en nat, og næste morgen lugter alt af gær. Fra skoven og plænerne strømmer en våd luft. Der kommer gær ind ad vinduet, gær i sengetøjet. Naturen rådner med fryd.

Hele formiddagen hænger det i klasselokalerne, man skutter sig. Efter timerne bliver der trængsel i skolens ryge rum.

“Bunkeren” har nedgang fra gårdspladsen, et lille kælderlokale med tjærefedtede borde og vægge, som stemmerne slår tilbage fra med et betonagtigt boing.

Ved et af bordene spiller de Meyer. Ved et andet taler de om en kronraget dreng, som flere har set stå foran toiletterne.

Eno sidder sammen med to fra Udgård.

Okay, så - laden i nat klokken et.
Coolio, siger Eno og langer sin knyttede hånd ind over bordet. De andre stikker også næverne frem, tre næver i tårn. Så rejser han sig og hiver hætten op over sit nye strithår. Spidserne er blegede. Hvornår er det sket? Who cares, det er hår.

Nu skal han i køkkenet, siger han og smiler hurtigt til Miki på vej ud. Et Eno-smil, så ubesværet. En lille forræderisk blomme.

Det er hår. Deterhår. Enohår.

Bare hår.

Vennehår.

Miki går op på værelset.

I en konvolut på gulvet ligger to blanke, frankerede kort, en plovmand og et hjerte af hvid filt. På begge kort har Vibeke udfyldt adressen. Gaden, hvor de bor, står med hendes spindelskrift, og der er også en seddel. Mikimus. Sværere behøver det ikke at være.

Kras stikker hovedet ind.

Skal du med i laden senere ?

Jeg tænkte faktisk på. Kunne vi lave noget sammen, bare os to?

Kras smiler fladt.

Hvis du vil.
De bryder ind på loftet ad den stejle trappe mellem vaskerummet og gymnastiksalen. Kras ordner låsen.

Loftsgangen er smal, her kan lygterne ikke ses udefra.

Her er rockwool i luften og et fladt spor af brædder ind i mørket. Kras lyser ned. Støvet er pelset om skosålerne. Langs gangens ene side er skråtaget inddelt i små, snævre rum. De ligner celler. Miki skutter det af sig. En dør hænger skævt på sit ene smadrede hængsel. Kras lyser en skydelås frem, den sidder på ydersiden, helt brun af rust. Han fløjter lavt.

Hvor gammel tror du, den lås er?

Ikke til at vide. Oldgammel, sikkert. Men ser det ikke ud, som om døren er blevet brudt op indefra?

Så hvis nogen var låst inde.

Ja, så slap de vel ud.

Miki fryser. Luften er klam og rå. De går videre.
I tårnet med de blinde vinduer finder de skolens gamle vandforsyning, et kæmpe kar hvis sider fortoner sig mod loftet. Kras banker med knoerne. Lyden er hul. Selv udenpå er karret glat af alger. Hvis skolen er en krop, har de fundet tyktarmen.

Et sted, hvor to længer mødes, vider rummet sig ud. Miki støder sin fod på en gammel, trebenet stol. Under ragelset, som ligger hulter til bulter, hersker en orden, der ikke er til at tage fejl af. Tapet i mugnede laser. Et billede i ramme. En håndvask på den skjoldede væg.

Dette har været et hjem.

Og der står sengen. Hyggeligt, hva?

De lyser på håndvasken, som hænger amputeret og stritter med en stump rør. Afløbet er blodbrunt. Så henter Kras rammen.

På billedet er der en dreng og en midaldrende kvinde. Hun sidder på en taburet i sort, højhalset kjole. En stram midterskilning, et opslidt ansigt. Bag hende står han med en hånd på hver skulder. Lange klaverfingre. Jakkesættet er nyt.

Alt her emmer af beboelse.

Kras hvæser dæmpet. Nu går vi altså ned.

De skynder sig ud og dukker i løb tværs over gården. Først oppe på gangen, inde på værelset, er det til at slippe den isnende følelse af: ikke alene.

Enos seng er tom.

Så er de andre stadig i laden.
Kras ser det også. Nå, siger han. Afsluttende.

Miki tager atombogen. Et øjeblik står han med den, rækker han den frem.

Værsgo. Du må låne den lige så længe, du vil.
Laura kan en historie om loftet:

Der var engang to drenge på det mørke loft.

De havde slunkne maver og lange, slaskede arme. Når de krøb rundt på knæ i rockwoolen, slæbte de håndled og hænder efter sig.

Engang i den levende barndom var de drenge på et hjem, de var hinandens ægte venner, men de blev sat på loftet - og der blev den ene dreng glemt. Det var i vinteren, fugten fik hans hud til at rådne og hans negle til at flække. I cellen, hvor han sad, vågnede det tandkødssmilende mørke. Og smilende drev det ham først til gennemsigtighed - siden blev han blå. Da han døde, var han allerede død og havde været det længe.

Den anden dreng slap væk ffa loftet og også fra hjemmet. Hos ham viste gennemsigtigheden sig først senere i
livet. Det tandkødssmilende mørke klatrede ind gennem hukommelsen. Det kom til ham som et ondt minde, og jo mere han huskede, des mere fortonede han sig.

Han døde først, da han døde, men lige meget: Aldrig så snart var han død, før mindet smilende bar ham tilbage og hældte ham ned i den barnekrop, han ellers var undsluppet. Den havde mistet sin fasthed i mellemtiden, og mens han gik omkring på loftet, flød han langsomt ud. Til sidst måtte han kravle. Og sådan, med de lange håndled slæbende efter sig, genså han sin ven.
Hver dag beviser Miki sin kærlighed.

Han har mange måder, men dem, Laura ikke kender til, føles særligt dybe og oprigtige. Når hun har været i bad, sniger han sig nogle gange derud. Håndklæderne hænger på række. Gule, røde, blå. I dampen føles fliserne som en kølig membran. Han stryger med fingrene hen over fliser og stof, til han finder det vådeste håndklæde. Så putter han det i munden, nyvådt, lauraet, så meget han kan.

Det smager af creme og andre ting. Mandelmynte, rosenbalsam, blod. Nogle gange smager han kønnets søde, små folder. Andre gange et stik i tungen af noget surt. Barberskum. Bremsespor.

Han laver vakuum med kinderne. Suger til.

Hvad skal han sige, hvis nogen finder ham sådan, med munden fuld af frotté? Tanken kniber nederst i maven. Den er en del af beviset.
“Blækspruttens silkeblik” er noget, han læser i en bog. Det passer perfekt på Laura. Han spørger sig selv, hvad der er værst:

At give sig hen, hvis noget bliver tilbage?

At give sig hen, hvis intet bliver tilbage?
I drømmen er det hans mor, der står foran toiletterne.

Der, for enden af den dunkle gang, ser han Vibekes lange krop og ved, at den er noget andet. Bag sig mærker han de andres senge som bålvarme sten. Står ligesom med deres varme i ryggen og hendes kulde om anklerne. Så skubber varmen ham frem.

Hun minder om en vissen kaktus i en opgang, et højt gammelt ådsel, nogen har glemt.

Hvem har stillet hende der?

Med en slags ro, der føles alt for tung, siger han:

Mor.

Hun lovede ikke at komme, nu er hun her.

Ansigtet er rundt som et sneglehus. Øjnene buler anstrengt, og han forstår, at hvis hun kunne, ville hun løfte de slatne håndled fra gulvet. Han ser, at hænderne spjætter, og vågner fortumlet.
Ordet hænger der stadig, underligt blidt.

Fra vinduet strømmer det koldt ind. Miki kommer i løbetøjet. Klokken er fem, så går det vel. Eno løfter hovedet søvndrukkent, men Miki skynder sig ud.

Det støvregner. Han løber ad landevejen, sort og flad som en bane i Mario. Tænker på det runde drømmeansigt. At sneglehuset er en ufølsom kropsdel, en kropsdel og så alligevel ikke. Udskilt af kroppen, et værn.

At samle et sneglehus op og knuse det.

At tage om sin mors ansigt.
Kras vil ikke med på loftet igen.

Lege i rockwoolen, det er sgu noget stads.

Er du bange, spørger Miki.

Senere forsøger han med: Skal vi se at få styr på de rotter?

Nej, det er slut med det.

Hvordan slut?

Ingen gider rotter længere, Mikael.

Fodboldkampen er forbi, og de traver over plænen mellem de andre, op mod spisesalen. Kras stryger sved af panden, ryster sin hånd med et fraværende klask.

Vi andre går i laden. Kom, hvis du vil.

Ikke regn, men næsten. Træernes farver hælder mod jorden. De sidste minutter af kampen så Miki på.

Kras’ hold tabte. Han straffede vinderne, som han nu straffer Miki med sin overlegne ro, sin jævne gang. Det er
svært at tale, og de glor begge to ned på Kras’ armystøvler, de gråslidte snuder der pløjer gennem græsset. Kras’ venstre hånd svinger ind i Mikis synsfelt, så væk igen. En fra madholdet slår med klokken. Messinget bræger forstemt ud over den halvmørke grund.

Laura vil ikke i laden, og Miki mærker, at så kan han heller ikke gå med. I stedet udforsker de loftet, vælger en celle, stiller en sæk inde bagerst med tæpper og lys. Om natten folder de et rum ud af sækken. Her er det kun dem.

Han fornemmer loftet konstant. I tv-stuen, i køkkenet, når han ligger i sin seng - mærker det som en doven kanal over sig. En lydsvag murren, en strøm. Han føler sig forbundet med krydsfineren, møbelresterne, cellernes tandløse grin.

Alt det, som nedbrydes der, gærer i ham.
Så kommer der alligevel en opblødning.

Eno spørger, om Miki vil med hjem på weekend. Hans øjne er store, som om det, at han spørger, også forbløffer ham selv. Hætten er oppe. Det grå jerseystof hviler fakirag-tigt på de blege spikes. Mellem bordene i salen hænger en sved af kål og krebinetter.

Du skal da med! Mikey-Mike. Eller hvad, Kras?

Kras sidder, som han plejer til spisning, målrettet krum over maden. Eno lægger armen om hans stol. Miki øser stuvet kål på tallerkenen, skubber skålen fra sig og rækker ud efter fadet med bønner.

Kras?

Tjo.

Lyder godt, siger Miki og kniber sammen om de slatne bælge med tagtøjet. Eno kaster armene i vejret.

Perfekto! Så er det en aftale.
Miki takker for invitationen. Hans hjerte hopper, som om det rømmer sig.

Inden lights out foreslår han, at de ryger godnatsmøg på brandtrappen alle tre. Her ved titiden er der intet af solnedgangen tilbage, himlen er en knyttet hånd. Sneskyer, konstaterer Kras.

Bagefter klapper han i.

Eno sludrer til gengæld løs. Hans far er på langtur fra om onsdagen. Lejligheden står bare tom, og underboen sælger endda lidt hash.

Herreweekend! Boys only! Vamos a la fiesta!

De står skulder ved skulder på hulpladen, tre kaptajner på dækket. Bag dem ånder skolen i tunge, lune drag. Det er de andre på værelserne, i sengene, alt det de på en måde står her og vogter. Kras følger sin blege røgånde med blikket. Hans tavshed er okay, tilbageholdenheden har de tilfælles. Kras og Miki er brødre, og Eno, han er også en slags bror. Lidt deres bror og lidt deres hund.
Miki forklarer Laura, at weekenden kun er for drengene. Vi skal være hos Eno, så det er ham, der bestemmer, siger han, og: De andre har jo ingen at tage med, og: Du ville også bare kede dig.

Senere venter hun strunk på sengekanten. Miki ser med det samme, at hun er i sit statuehumør.

Når Laura er vred, kan hun forsvinde, og så må Miki gå længe rundt og lede, eller hun bliver hos ham som straf. Nakken bliver stiv, kroppen hårdt smækket i.

Han læner sig ind over sengen og stryger hende vagtsomt på panden.

Kom nu. Du kan da sige noget. Sig bøh?

Lamt grin.

Til svar: en lille sitren i hagen.

Han prøver at kalde hende barnlig, lille hystade, kilder hende i armhulen og hvæser hende i fjæset. Intet virker.
Han knæler på sengen. Han kryber tæt ind til hende. Han kysser alt det bløde, han kan nå. Ryggen føles knoklet nu, skuldrene kolde. Han sutter på en øreflip.

Hendes hånd er elastisk som en dukkes.

Han kravler ned på gulvet, ned på alle fire, lemper hovedet ind mellem hendes knæ. Han vrider nakken, til det knaser, og han kan nå hendes knæhase med tungen. Lapper den i sig. Hun sidder bare, hård og lukket som en umoden frugt.

Kom, sæt dig herned på gulvet.

Haler i de låste hofter.

Kom nu!

Endelig rasler hun ud over madrassens kant. Han tager sin kam, så op på sengen igen, og låser hende nænsomt mellem sine lår. Med kammen stryger han skråt nedad. De brune hår løfter sig statisk, lægger sig om hans hånd.

Laura, når hun ikke kan formildes, når hun splintrer som en overspændt flade: Kroppen der knytter sig, tænderne skærer, halsen bulner epileptisk. Så må han lægge sig på hende, mase med al sin vægt. Indtil hun siger som en utæt cykelslange. Indtil hun bliver slap og ikke længere hvæser. Hagen rundes igen, og blikket bliver dumt. Alt det, han klemmer ud af Laura, finder vej ind i ham som ømhed.

Det ender i en slags kludedukkesex. Hende der slasker, ham der fjerner hendes bukser og så sine egne, løfter hendes lår og laver plads.

Det er altid ham, der sætter dem sammen igen.
Allikerne kommer en eftermiddag. I den tidlige skumring kredser de ind over marken, en stor flok, og dykker skrigende mod skolens træer. Lyden af dem sætter sig i hårgrænsen. Lige mellem skulderbladene. Til spisning klirrer bestikket. Alle lytter, mens de taler.

I bunkeren trykker eleverne sig sammen. Annekat sidder på skødet af Anton. For nylig er hun rykket til vegetarenes bord. Fuglene skriger på hævn, siger hun.

For det vi gør mod naturen. Pesticider og vindmøller, alt sådan noget.

Hvad hed den film nu? Den med fuglene?

Fuglene”.
En fugl mod en vindmølle. Fuglen har jo ikke en chance i helvedet.

Nej. Jeg tænker på den med telefonboksen og dakadaka-dak.

Anton vil have Tweety Bird på knæet. Jo, det har du selv sagt, Ton-ton, og det er en homotatovering at få.

Hvordan er en tatovering “homo” ? Det kan den da ikke være.

Det kan en kylling sgu da heller ikke.

En kanariefugl. Hvis det er Tweety Bird, du mener? Og den hedder Fuglene.

OK. En kanariefugl så, en tegnefilmskanariefugl kan ikke være homo.

Det er den vel bare, hvis den er.

(Miki læner sig over til Kras).

Da bomben sprang over Hiroshima, blev fuglene antændt i luffen.

Kras nikker distræt. Miki nævner Trinitit, det grønne glas, der dannes ved atomprøvesprængninger.
Så er det, som om Kras er med. Han rynker panden eftertænksomt.

Ku være cool i en piercing. Eller hvad hvis Jim Jones havde delt radioaktivt glas ud i stedet for saft? Men okay, det var nok gået for langsomt.

Jonestown. Miki har set et foto af kroppene på jorden, taget fra helikopter. Han tænker på ligenes ansigter, ned-advendte, så det man i stedet bemærker, er det spraglede tøj. Røde skjorter, gule bukser. Blå nederdele. At det hedder “massakren” i Jonestown, selv om nogle af dem vidste, hvad de drak.

Men. Smykker af Trinitit - det er en god tanke: Den levende jord smeltet om til en radioaktiv pyntesubstans.

De var da helt sikkert kradset af, men først ville de have haft tid til at fortryde.

Knap så praktisk for gamle Jim, altså. Men sneaky nok. Faktisk...

Kras sender Miki sit mårhundesmil og vender sig mod Annekat.

Hér. Du skal have en halskæde.

Nå, er den usynlig?

Jep. Men jeg lover, den er flot.

Hun bider på, lader sig besmykke.

HA. Nu er du færdig.

Annekat udveksler ringe med Anton, og Bue vil have en trinititstav i tungen. Eleverne bliver en radioaktiv
smykkefabrik, og det går stærkt. Fra bunkeren til staldene sværmer de rundt og forærer hinanden glitrende død.

We are become death, siger Miki. Stikker til Kras. Citatet står på første side i atombogen. Kras har vist glemt det, men smiler alligevel sit smil.

I mørket falder fuglene til ro.

Det bliver sengetid. Dem fra Udgård skal gå, de tager hinanden i hænderne. De danser over gården og råber i kor, forbi cykelværkstedet, helt ud af syne -

VI ER DE DØDE HA HA HA.

VI ER DE DØDE HA!
Miki står i gangen og har netop hamret røret på, da Ole stikker hovedet ud fra kontoret.

Er der knas på hjemmefronten?

Ole lugter af hudfedt og anis. Miki har ingen historie parat, så han sænker hagen og glor på sine skosnuder, mens Oles krop kommer løs af karmen. En bred hånd lander på Mikis skulder.

Nå, nå. Er den helt gal?

Miki smiler artigt til ham. Et lille, sørgmodigt smil.

Jeg har glemt min mors fødselsdag. Nu tager hun ikke engang telefonen.

Løgnen letter. Føles næsten mousserende.

Av for den.

Ole står lidt og grubler. Så ånder han ind med lyd på.

Ja. Mødre holder jo nu engang deres børns hænder en kort tid, men deres hjerter for altid.
Han brummer dybt, som om visdom af den kaliber kræver fordøjelse, og flytter hånden om i Mikis nakke. Miki nikker, så det lange hår danser.

Ole klemmer lidt med sin varme hånd.

Så snart han har fjernet sig, lukket døren, ringer Miki op igen.

Miki?

(Han står helt ubevægelig.)

Okay. Miki, jeg ved, det er dig. Hvis du vil, kan vi bare være stille lidt?

Hun holder vejret. Holder det, så længe hun kan. Miki tæller sekunder til det stramme lille gisp. Hvis hun havde et hjerte, ville han høre det slå.

Men Miki...

KNALD.

På med røret. Ud i regnen. Store, fede dråber.
Lige før sengetid kalder Linda dem sammen til familieråd i køkkenet. Hun har lavet en stor kande te. De hænger på stolene, trætte i lugten af urter og jordet lakrids. Der har været lidt dårlig stemning, siger hun. Nu skal de gøre sig klar til godnat, som de plejer, så kommer hun rundt, og så får de en snak. Rolf vil vide, hvad det drejer sig om.

Linda smiler med tænderne i undermunden.

Rolf. Nu bliver det sådan her.

Hun tilføjer bedende: Det er en lærerbeslutning.

Eleverne går ind på værelserne. I den lavmælte katastrofestemning er alt træthed forsvundet. Eno sætter sig på sengekanten og folder hænderne om sine knæ. Miki slår sig ned overfor.

Hvad tror du, det handler om?

Eno trækker lidt på det og gnider sine mælkefingre mod buksernes sorte nylon.
Nok bare at vi alle sammen roder for meget. Ting bliver væk.

Måske har han ret. I vindueskarmen står to kopper mug og en skål udblødte cocoa puffs. Cd’er og hæfter i væltede stakke på bordet. Snavsetøjet flyder fra bunden af skabet. I gangen bliver en dør lukket, og Lindas skridt når dæmpet gennem væggen. Eno sætter sig på sine hænder.

Nå, drenge.

Hun planter sig ved siden af Eno på sengen med en mine som knitrende sølvpapir.

Trives vi? Kører det bare?

Det går da fint, mumler Miki. Linda ser sidelæns på Eno.

Der kan jo opstå frustrationer, når man bor så tæt. Sådan to enebørn som jer.

Eno, som glor dumt ind i skabet. Eno, som nu med et klap og en kurren bliver sendt ud efter te. Inden han går, står han et øjeblik i karmen. Lille og stiv. Linda venter, til døren er lukket, så lægger hun hovedet på skrå.

Mikael. Er der noget, du gerne vil fortælle mig?

Et lille, umærkeligt klik. Artighedens blænde: Han mærker, at munden smiler. Hvad er det, hun tror?

Øh, om hvad?

Måske noget, du er kommet til, som du fortryder?

(Hun smiler ikke.)

Man kan altid fortryde.
Men hvad? Han vender håndfladerne opad, løfter ansigtet. Nu strammer hun munden og sukker.

Jeg tror, du har været lidt træt af Eno. Du ville nok bare drille, det tror jeg bestemt, men jeg tror også, du har været lidt irriteret. Ikke? Det er bedst, hvis du selv siger det, Mikael.

Jeg ved ikke, hvad jeg skal sige.

Nå. Så hør her. Jeg tror, du har taget Enos discman. Nogen har i hvert fald, og vi ved jo godt, Mikael, at du går og kæmper lidt. Og nu hvor Eno blomstrer, sådan er det jo, han er up, og du er down, og man kan nemt blive misundelig. Ikke? Det er bare at være et menneske. Det må du indrømme.

Miki ser op efter den røde discman, skildpadden fra far. Hylden er virkelig tom.

Så hikster latteren op i hans hals.

Synes du, det er sjovt? For der kan jeg fortælle dig, at det er det ikke. Ikke spor, Mikael.

Han nikker. Ryster på hovedet. Nikker igen.

Det er et tillidsbrud, forstår du?

Selvfølgelig forstår han, Laura blev jo så vred. Han kvæler et arrigt grin.

Det var tarveligt, Mikael.

Ja, det var.

Ja. Og det siger du til Eno, ikke sandt? At du har været tarvelig, det ved du godt selv. Eno forstår jo, at du har
det svært. Han har bedt mig sige, at det er okay, hvis bare discmanen kommer tilbage på plads. Det er da sødt af ham, ikke?

Jo.

Og han har også bedt mig spørge dig, Mikael, om ikke du kan blive her i weekenden. Som tingene er, har han ikke rigtig lyst til, at du skal med ham hjem. Det forstår du. Ikke? Han skal nok blive god igen.

Miki hænger med hovedet. Tier.

Beviser sin kærlighed.
Fra badeværelset er der udsyn over landevejen, sort mark og skoven længere borte. Miki kigger ned på de andre, dem der skal til stationen. Eno der hopper med hænderne i scottjakkens skrålommer, Kras med rygsækken. Bussen kommer og kører igen. Miki ser på med håndklædet i munden.

Han har lyst til at ruske i Laura, sige: Jeg ved godt, det var dig. Alligevel lader han som ingenting. De går over i gartneriet, helt ned i bunden af det fjerneste drivhus, hvor granskoven står som en sortgrøn endevæg.

Laura rækker ud efter en blomst, der stråler vredt på en gren. Skravl, siger hun ømt. Halshugger grenen med et snuptag. Planterne er stadig grønne her. Lyset er sindssygt. Laura ligner en nymfe, et levende træ. At lade som ingenting er bedst, han sætter sig og hiver hende med ned.

Siger i stedet: Jeg drøm te om min mor.
Nu taler du om hende igen.

Laura maser sig ind mod ham. En sød, irriteret bevægelse. Han finder hendes bryst, og det passer i hans hånd.

Sådan, så lader jeg være.

Ja, men du tænker stadig på hende.

Hvad er det, han tænker på? Benhvide møbler og tæpper, fladernes em af klorin. Det han skal hjem til.

Laura surmuler: Det er en slags forgiftning.

Måske.

Han prøver at huske, om det hvide tog fart fra et punkt, om det slap ind et sted og ynglede. Hvide gulve eller en kjole der greb om sig, blev til hvide puder, tandbørster, sko. Så langt hans hukommelse rækker, har det meste været hvidt. Han ved, at alt det hvide breder sig, og at det har en vilje, som er hans mors. Han ved, der findes genstande, hun ikke kan få krammet på: talismaner med en kraft så stor, at hun må bøje sig for den. Der findes Dalarhesten med sin levende hud under lakskorpen. Der findes børsten og spejlet.

Laura skubber til hans hage med panden.

En magisk børste?

På en måde.

Ved du godt selv, hvor åndssvag du lyder?

Du tog Enos discman.

Okay, så fortæl mig om børsten.

Den kom fra hans farmor, måske som en arv. Dengang hans far døde, fik de jo alt muligt. Den var af mørkt ædeltræ, og bagpå havde den et simpelt indlæg, en blomsterranke,
blød at røre ved som stof. Da Miki var lille, var hans hår også langt, og han elskede at få det børstet.

Han hentede børsten og spejlet.

Han hentede håndklædet.

Han satte sig på knæ foran sofaen.

Han holdt spejlet højt og så sig selv, og når hans mor lænede sig frem, så han dem begge. Han så deres gule hår. Deres blå øjne. Han så deres blege mund.

Laura puffer til ham.

Stop, stop. Det er værre, end jeg troede.
Weekenden går. Eno kommer tilbage og fylder sin del af værelset med fravær. Nu hvor der ikke er mere at bygge, kaster han sig over teater. Dramaholdet mødes hver aften i gymnastiksalen, og lige så let som Eno tumler rundt med drengene, sludrer han sig tæt på denne nye, alvorlige flok.

Stykket, de skriver i fællesskab, handler om elever, der vokser sammen til et stort dyr. Titlen bliver hele tiden ændret. Når Miki spørger, svarer Eno travlt: Nu hedder det Tusindlem, eller: Nu hedder det Vi, et menneske - han smiler, men må løbe.

På gymnastiksalens gulv øver de sig i at indtage forskellige stillinger, så de med lemmerne danner et tableau. I stedet for replikker er der lyde; hver lyd skal udtrykke en følelse, og i dagevis runger skolens gange af teaterlatter, støn og klageskrig. Nu hedder det Dyret græd, eller: Nu hedder det Koncert for ægte hjerter.
Dramaholdet er inspireret af rockopera og fredelige demonstrationer, men også af borgerkrigen i Rwanda, måder kroppe ser ud på i massegrave, og et luftfoto fra Jonestown, efter at det hele var forbi.

Da stykket endelig er færdigt, bliver det besluttet, at alle skal spille med. Til sidst lyder titlen: Elevdyret - et hjerte i 84 stadier.

Generalprøven falder på en torsdag. Ved indgangen får publikum, lærerne, udleveret en lommelygte hver. Lyset i salen er slukket. Eleverne ligger parat på gulvet; et fladt mønster af kroppe forbundet gennem hænder, hårknuder, ærmer og bukseben. Først går lærerne forsigtigt fremj de lyser tøvende, på må og få.

Hvis en lyskegle rammer elevdyrets lemmer - en brystkasse, et lår - sker der ingenting, men hver gang et ansigt belyses, bryder det ud i sin lyd.

En hulker. En hvæser højt. Da først lærerne grejer systemet, lyser de rundt som besatte. Noget griber dem: at gå der uden en lyd og klaske de gule stråler ned i elevernes øjne.

Salen fyldes af råb.

Elevdyret hyler, ler, brøler sin sårbarhed.

Efter femogfyrre minutter bliver lyset tændt. Eleverne springer op og tager hinanden i hånden. Så er latteren ægte og lidt genert, mens publikum stamper og pifter.

Folk driver småsnakkende ud, og Miki mærker, at han har svedt. Han ville gerne have skreget, men da lyset ramte hans ansigt, kom der ikke et kvæk.
Marta?

Pigestemmen lyder forskrækket. Græder hun?

Nej, det er Marta.

Martaskat, hvad sker der?

And the Oscar goes to ...

Rejs dig nu, kom.

Ole, vent lige!
Salen blev tømt, og de fik lov at være længe oppe. Senere blev Marta hentet i bil.

De klemte sig sammen i vinduerne ud mod vejen. Øjne bag alle ruder. Marta steg ind i bilen med sænket hoved og rykvise bevægelser, som om hun skyndte sig forstenet. Hvis hun havde vendt sig, ville hun have set, hvordan huset stirrede på hende.

I dag har ingen hørt fra hende. Kvinden, der kom i morges efter Martas ting, smilede alvorligt. Hun pakkede det hele ned, ridetøjet og hjelmen, cd’erne. Hun lagde dynebetrækket i kufferten og rullede Martas plakater sammen, mens hun hele tiden løftede overlæben bekymret.

Er du Martas mor, havde Bessi spurgt.

Nej, hun var morens veninde. Martas forældre var hos Marta på psykiatrisk skadestue.
Hele dagen er det: Marta. Vi vidste j o ikke... men Annekat må have vidst! Hun kan rigtig være stolt af sig selv, I skulle bare have hørt hende bagtale ... Ej, at hun var så ked af det... Helt ulykkelig, det så man godt, selv om hun prøvede at skjule det ...Ja, vi tænkte det også... Eller syg?

Eleverne raser. Lærerne går rundt som porcelæn, deres deltagende ansigter afslører ikke en skid.

Efter snevejret har en hård frost lagt sig. Den trækker farverne ud af det døde løv og får alt til at knirke. I drivhuset står iskold luft ind gennem sprækkerne. Laura har sin store dynejakke på. Kulden og mørket gør hende sløv.

Fatter du, at Marta er væk, spørger Miki. Det er skrøbeligt. Da bomben ramte Hiroshima, lyste det så stærkt, at skyggerne sad fast på byens mure. Han har det netop sådan. Som et aftryk.

Marta, siger Laura. Marta hvem?

Hun hiver i hans hånd. De sorte knopper dingler på stilkene.

Skær migi armen!

Hvad?

Jo, gør.

Han finder et glasskår med en passende størrelse og prøver sig frem. Først snitter han hende hurtigt og overfladisk, det bliver bare en ridse, så tvinger han sig selv til ro. Miki har engang sprættet en fisk op. Øjeblikket hvor
fiskens bug skilte, hvor det våde indeni piblede frem og skjulte snittet, fyldte ham med ømhed. Nu prøver han med Laura på samme måde, men følelsen kommer ikke. Det er et åndssvagt bevis.
Markernes lyd er tung og dyb. Det virker så ødselt at sove.

De kryber ud under elhegnet, Laura og Miki - de løber krumme af sted gennem stubbene og hjemsøger husene, der ligger på egnen som spredte brikker i en stor, sort sæk.

Laura stjæler en rønnebærkrans fra en dør. Hun kranser sig selv. Hun sutter hans pik i en ulåst garage. Fra en kummefryser skaffer hun snaps og hælder den fede sprit ned i hans hals. De klatrer i nattens træer. De griner i træerne som krager.
Ole læner sig frem mellem bunkerne på skrivebordet, og med sin ene hånd rører han ved telefonen, som om han klapper den på hovedet. Modellen er ny med fladt rør og firkantede knapper.

Jeg har lige talt med din mor.

Bolsjeskålen fanger Mikis næse, lugten er klistret her. Han skæver til de grønne klumper. Ole nikker værsgo.

Hvad ville hun?

Det var faktisk mig, der ringede til hende, Mikael.

Sødmen er det sidste, han har lyst til, men det kan være klogt at fylde munden med noget. Han tager et bolsje.

Der har jo været et par episoder, ikke. Og vi har talt lidt om i læregruppen, at du måske føler dig en smule alene.

Jeg føler mig ikke alene.
Nej. Nej, det kan også være svært at indrømme, frygtelig svært. Det kan de fleste tale med om. Så heller ikke på den led er du alene ha ha. Men du er jo en god fyr, Mikael. Og ja, en flot fyr. Og det er faktisk bare at kaste sig ud i det.

Miki tænker: Her er det bedst at tie.

Ud i livet, du.

(Bedst at tie stille.)

Leve lidt, ha det lidt sjovt, få sig nogle venner.

Bedst, men:

Jeg har venner. Jeg føler mig ikke ensom, og hvorfor har I ringet til Vibeke?

Til din mor, ja. Det skal du ikke blive bekymret over, vi holder kontakten med alle jeres forældre. De vil jo gerne følge lidt med.

Har I så også ringet hjem til Kras?

Kras, nå, Kristian B., næh ... eller jo, jo, det har vi da nok. Det har vi da.

Kras er min ven.

Jaså? Det var dejligt. Glimrende! Men Mikael, går du nu alligevel ikke og savner noget? Måske noget hjemmefra? At have hjemve er helt normalt, og det er bare med at få sat ord på. Snakke med nogen, du ved. Ikke for ingenting, man betaler i dyre domme for den slags ha ha. Vi kunne jo sige, for eksempel, at du savner din mors mad. Nå? Måske lidt?

Oles brune schæferøjne har spillet Miki et puds. De virker rare, men stemmen er kølig, fedtet og glat som bananskræl. Han hører det først nu.
Umuligt at tale om ymeren, proteinpulveret. Han ser en skrællet pære for sig. Han ser store, hvide asparges på vådt porcelæn. Nå ja, det kan han sige:

Nogle gange koger hun torsk med hvide asparges til.

Er det noget, du kan lide?

Nej, faktisk ikke så godt.

Betroelsen varmer imellem dem. Egentlig er intet så let som dette blufærdige smil. En tryllekunst, et glansnummer. Ole kniber øjnene sammen, rynker panden deltagende og hælder skægget en smule til venstre.

Men hun laver også lasagne, lyver Miki, og det er min yndlingsret.

Og nu: Lade blikket falde. Lukke lidt til igen.

Hun har fortalt, at I står hinanden nær. Sådan bliver det gerne, når man bare er to. Men du, Mikael, jeg forstår godt, og det gør hun også, at du er kommet i en alder, hvor man har lyst til at løsrive sig lidt. Du har brug for at slå dig i tøjret, du trænger til at tage det første spæde skridt mod. Ja. Hvad skal vi kalde det? Selvstændighed. Din manddom. Den mand du gerne vil blive i og for dig selv. Ikke? Og det er prisværdigt, det er, lige som det skal være!

Okay, ja. Tak.

Men hvor må hun savne dig, hva? Jeg har selv børn, men jeg kan godt sige dig - moderhjertet. Det er stort. Enormt! Man ved slet ikke, hvad der kan være i et moderhjerte.

En traktor rumler forbi på høje hjul uden for vinduet. Miki ser bagenden forsvinde.
Hun trænger til at høre fra dig, Mikael. Og du savner også hende, nej, nu skal du ikke protestere, her på mit kontor må man gerne være en følsom mand. Hun sender dig postkort, ved jeg, hun har vist sendt dig et par stykker. Så synes jeg også, at du skal skrive et til hende. Et lille brev på bare et par linjer. Aftale? Super. Aftale.
Den nat viser Laura ham, at skolens kaninhøj er braset sammen. Højens top er kollapset. Miki lyser med lommelygten ned i det rodede krater. Sluk den bare, siger Laura. Det er måneskin, ikke så mørkt. Hun foreslår, at de leder efter kaninerne, en redningsaktion. Siger, at han ikke må håbe for meget.

Jorden er kold, så det skærer i knoerne, alligevel føles den våd og lader sig flytte. De graver med fingrene som nænsomme snuder.

Laura finder den første kanin. En stor unge. Hun rækker den til Miki og viser med hænderne, hvordan han skal vride halsen om på den.

Du tager bare fat sådan her.

Ungen er stadig i live. Under bugen er den varm og svampet. Miki maser en finger ind, og noget trækker sig
blødt sammen. Han kommer til at tænke på en fisse, selv om han ikke har lyst.

Gør det nu.

Den er vist allerede død.

Lauras fisse der er slimet som et kronblad og lugter af strand.

Fint, så kan du jo lige øve dig.

Varmen siver ned i hans hånd. Han kan ikke. Skammer sig og langer kaninen tilbage.

Laura udstøder et muntert suk. Hun skifter greb, så den dingler i bagbenene, lader den svinge.

Hvad laver du?

Du sagde, den var død, ikke?

Hun tager opstilling med fjedrende knæ. Løfter hælen og flekser i anklen. Strækker højre arm i skulderhøjde og svinger prøvende kaninen frem og tilbage et par gange. Så sætter hun af, drejer på tæerne som en diskoskaster, slynger armen ind foran sig af al kraft og hvirvler omkring. Hun slipper kaninen, lige inden den rammer staldmuren. Fra hjerneskallen lyder et kort, blødt smæld.

Godnat, fniser hun.

Miki går hen og tager hende om skuldrene. Han har lyst til at bede om trøst, strammer fingrene, klemmer til. Noget dovent fylder hendes ansigt, de sorte øjne. Han rusker. Munden fniser stadig. Han rusker, så underkæben klaprer.
Skolen synker i vinteren, et lille stykke hver nat.

Fra brandtrappen bag vaskehuset kan man se det. Udsigten er god her: Øjet suges hen over skoven, de flossede kroner under en svovlgul himmel.

Miki ånder varmt ned i kraven på Lauras dynejakke. Han stryger håret væk og puster igen. Viserne på gavluret har flyttet sig. Denne gang har han selv set det. Klokken er fem i tolv.

Måske fandt Kras en vej derop?

Ancient history, siger Laura.

Under dem falder dyrene til ro. Man mærker en dæmpet hjerterytme blive trægere. Koernes hjerter, grisenes og hestenes. Blodet der skyller langsomt og søvnigt igennem dem. Senere sner det, og foran dobbeltdørene hvirvler de store, våde flager. Folk kommer sjoskende fra værkstederne, nede fra bunkeren. Kras har fået ny frakke, en
lang russisk armymodel, der gør ham stateligt firkantet. Han går forbi.

Oppe på værelset finder Miki den hvide konvolut med postkortene frem.

Det første gnider han mod tænderne.

Lede hvidknæler, hvisker han ned på kartonen. Lede talgugle, tandstængel, flækben.

Det andet stryger han hen over lagenet, og til dét hvisker han en hel hvid strand.

Strand uden ende, strand at gå tur på, vindmæt langs skummet. Hvidt bølgesand, gå og gå og vær lykkelig. Gå og gå, og send mig aldrig flere postkort.

Lige inden lights out løber han ned og lægger kortene i kassen på Oles kontor.

Sådan, det er hans svar.
Der kommer musetrapper og flettede hjerter på gangene. I hovedhuset breder sig en stemning af: Snart skal vi herfra. Det er travlt og lidt uroligt. Juleferien nærmer sig med sin afsked, sin adskillelse. Som dagene går, føler Miki sig stadig mere uvirkelig. Et aftryk, noget ligesom falmende.

Loftet er klamt i snevejret.

Miki kan ikke koncentrere sig. Hans pik svupper blødt rundt i Laura, og selv om hun klemmer om ham, glider den ud. Hun letter på ballerne, læner sig tilbage og støtter hænderne mod gulvet. En irriteret lyd, en varm og utilfreds tyngde der forskubbes, så tænder hun lommelygten.

Den er død, siger hun.

Han ved ikke, hvad man så siger. Har bare lyst til, at hun flytter sig helt.

Det er også, fordi du snart skal hjem. Jeg tror virkelig, du har fået en forgiftning.
Det har jeg da ikke.

Lad mig se.

Ansigtet forsvinder og toner et øjeblik koncentreret frem igen i lommelygtens skær, så vender hun lyset mod hans mund og stikker to fingre ind. Hun mærker langs gummerne og kratter i tungen med en negl.

Det er præcis, som jeg troede. Du har for meget hvidt i kroppen, en overflod af hvidt, faktisk. Hvis du tager hjem nu, bliver den helt gal.

Ja, siger han. Det skal nok passe. Men jeg kan jo ikke blive her.

Kan du ikke?

Hun smyger sig ned til ham, varm og salt. På stemmen hører han, at øjnene mørkner fornøjet.

Det er vi flere om at bestemme.

Laura har en plan, men på grund af årstiden må de strække den, så længe de kan, måske til den sidste nat. Hun kan fikse det, siger hun, bare hun samler sig lidt først. Det er ikke det rigtige tidspunkt at så på, men det går.
I sidste ende bliver det Eno, der bryder islaget. Tumler igennem det på sin energiske måde. Nu går det ikke at vente længere.

Kras vil ikke være med. Han borer støvlesnuden ned i gårdspladsens mudrede sne. Det rager ikke ham, hvad Miki render og laver om natten.

Eno hiver ham ved ærmet, haler i ham, til de er helt rundt om hjørnet, væk fra de andre, så hvæser han -

Men det burde det!

Eno hvæser sjældent. Kras glemmer helt at ryste den lille hånd af.

For Mikael er din ven. Jeg ved godt, han har været kukkuk, men det her. I det mindste må vi vide, hvor han sover. For det er ikke på værelset mere, og ikke i laden, så hvor?

Eno letter på hælene og svinger med den frie arm mod plænen, hvor sneen ligger hård som et låg. Han har ledt.
I salene, i køkkenet, hos dyrene. Nu er der bare et sted tilbage, siger han og løfter mismodigt ansigtet mod tårnet. Tror du, det kan være deroppe?

Kras skæver op. Han trækker på skuldrene.

OK, siger Eno. Så starter vi der.

Og gør hvad?

Vi - han vifter utålmodigt med hånden - inventerer. Nej, vi intervenerer.

Deal!

For helvede.
Natten før alle skal hjem, bliver der en dæmpet men hektisk aktivitet i hovedhuset. Eleverne får travlt med alt det, der skal nås i ly af mørket. Miki mærker forventningen risle, mens han lyner op, trækker trøjen på og bøjer sig ned efter støvlerne. De skal sove under knagende grene, har Laura sagt. Vækkede han Eno? Nej, ovre fra sengen piber det lavt. Udenfor er sneen og isen. Han får lyst til at lægge sig lidt hos sin ven, trykke panden mod hans nakke og brystet mod hans ryg. Tanken er varm, men trist.

Laura hvisler, hvad venter du på?

Eno mærker sit hjerte, mens én kalder dæmpet ude på gangen og døren glider i. Han fylder lungerne og puster ud et par gange, indtil det føles normalt. Nu skal han bare vente.

Ølkasse-en, ølkasse-to.
Tres ølkasser senere springer han ud af sengen og henter Kras.

Miki standser et øjeblik i aulaen og vejrer den kølige, lidt stenagtige luft. Han elsker grottefornemmelsen af salene bag lukkede døre, lysstofroret der klikker og brummer, hele det gamle, ondskabsfulde hus. Han mærker, at dem han forlader, elsker han også: dem der våger, dem der sover. Han skynder sig med Laura over gårdspladsen, de flyver som skygger, har intet at frygte fra lærerne i nat.

Ude på plænen knaser det. Himlen er konveks, fuld af et blævrende lys. Inden de drejer mod skoven, tager han Lauras hånd.

Nåede du at tjekke loftet, hvisker Eno.

Kras svarer, at det gjorde han, og puffer så den spinkle dreng af sted langs muren, inden han selv følger foroverbøjet efter. De krydser det åbne grus nede ved værkstederne, hvor mørket er tæt.

Men fandt du noget?

Bare fyrfadslys og en masse skodder.

Mere vil Kras ikke sige, intet om madrassen og tæppet, men han tænker: Der har han ligget helt alene. Flovt skubber han det fra sig.

Mikis støvler knirker gennem skoven. Laura beder ham vente. Lidt efter kalder hun foran shelteret. Her i lysningen hænger et vandblåt skær. Han træder i noget, en
chipspose. Rundt om bålpladsen er det meste af sneen smeltet væk, her ligger kun det nye fine lag.

Tag tøjet af, siger Laura. Hendes ansigt træder blødt frem, næsen og den lille mund, blikkets og brysternes sorte knopper. Han gør, som de knopper befaler. Lægger sig, presser hæle og lår ned i den knoldede jord. Huden bliver spastisk i kulden. Hun sætter sig på ham og siger: Gab højt!

Nu strækker hun hals på en underlig måde, nakkehvirvlerne letter fra rygsøjlen med små våde pop, og han ser, at struben begynder at bule ud mellem senerne. De lange halsmuskler arbejder. Hovedet med det tunge hår fjerner sig, gynger slangeagtigt frem og tilbage. Han gør sig parat, gaber, indtil det værker i tindingen. Nu hugger hun frem, låser hans ansigt hårdt fast mellem hænderne og gylper tørt. Munden er lige over hans. Først drypper det tykt på hans tunge. Så glider en aflang masse ned i hans mund.

Smagen er muldet, regnsød. En lugt af svampe og regnormelort. Det kommer i klumper, det presser blødt mod ganen, har sporer og kildende tråde af lav. Han synker og synker, indtil hun hoster våd luft op og må slå sig på maven. Så kommer der mere: en sej hummus der smager friskt som skovsyre, men spræller i munden, en klump med ben og små modhager, der stikker i halsen. Han sprutter forskrækket, og så smager det af jern.

Eno lyner scottjakken helt op i halsen. Her på plænen er det nemt at se, hvor Miki har trådt. Sneen og stjernerne
lyser. Drengene går med noget højtideligt imellem sig. Er på vej ind i noget hemmeligt og skammer sig lidt begge to.

Lauras lår og arme ryster, hun brummer af anstrengelse, kysser ham hurtigt og forsegler så mundene tæt. Fra hendes svælg og ned gennem hans passerer en tommelang spire. Et lille, levende træ.

Bagefter kaster hun vand op, og Miki drikker taknemmeligt. Han føler sig stærk. En spinkel rod skyder frem i mavesækken og stryger mod slimhinden.

Laura lægger sig hos ham.

En mæthed varmer dem igennem. De er begge to helt klistret ind i bræk, så fingrene smutter, mens de rører ved hinanden. Nu er det gjort. At vide det vækker et andet begær.

Kras standser mellem træerne, for her er der sort. Han kan ikke få sig selv til at fortsætte ind i det. Bliv her, hvisker Eno og stryger forbi ham. Jeg tjekker bare lige i shelteret.

Miki vil kneppe Laura på en måde, der omfatter alt, hvad hun er. De små stød fra hjernen hun er. Landskabet, de bakker og huler hun er. Senerne, musklerne, fedtet hun er. Tanker og minder. Knogler, sporer og løv. Han vil kneppe hendes milt og lever, årernes trådværk, huden. Det blodsorte, blåviolette og nyregule hun er. En cellehob, en stjernehob. Lauras bløde lår. Han vil kneppe hendes smil netop nu, med træet i maven, det liv der borer sig ud i hans
væv. Han skiller hendes læber med tungen, og mens han trænger ind i hende, suger han den saftige, bitre mund.

Mavesækken revner, og en tynd rod vrikker ud mellem organerne i et sprøjt af saltsyre og pepsin. Han støder igennem, mærker det tykne, mærker det vride sig i kroppens rør.

Laura folder grenene om ham.

Så brister de sorte knopper. Så ved han ikke længere, hvor han ender og træet begynder.

Kras tænder en smøg, men fortryder i det samme, for rundt om lighterflammen tætner mørket brat. Han lytter anstrengt. Ingen vind suser i træerne. Man mere fornemmer end hører de sorte grene. Sneen dynget sammen mellem stammerne som store krumme dyr. Noget alt for tyst og spøgelsesagtigt. For at vende sig og kigge efter Eno må han se lige ind i det.

Nu smælder det højt bag ham, og panikken sender bly ud i arme og ben - men det er bare Eno, der kommer tilbage og på sin lille, travle måde uden at standse siger:

Kom, vi går.

Eno mærker en famlen ved ærmet, så varmen, da Kras tager hans hånd. De går tilbage mod hovedhuset. Mærker begge to, at nu nytter det ikke at skynde sig. Højtideligheden vokser i dem, omspænder skoven og plænen, hvor tre sæt fodspor lyser blåt i sneen.

Hvad var det, spørger Kras.

Eno svarer stille.

Ingenting. Bare træer.
Nymfestadie fire

År: 2132

Skal vi gå i gang?

Godt.

Jeg hedder Vibeke Marslund, og jeg er 173 årgammel...

... Undskyld - Vibeke?

Vi skal lige være sikre på, at lyden fungerer. Imens kan jeg jo sige, at mit navn er Malik Johansen, og her ved siden af mig sidder Sara Aubert-Prydsbjerg. Vi arbejder sammen på Statens Institut for Antropologi.

Ja. Det stod i brevet.

Bestemt. Jo. Vi ved, at du allerede har haft en del besøg af vores kollegaer fra Evolutionær udviklingsbiologi og Entomologi, så først o g fremmest: Tak, for di du også tager dig tid til os. Det er vi meget gladefor. Som du har fået at
vide, vil vi gerne lave det, der hedder et livshistorieinterview. Ognu justerer jeglige mikrofonen. Vil du sige lidt imens, bare hvad der falder dig ind?

Skal jeg begynde?

Det er fint.

Jeg ved udmærket, hvad jeg vil sige. Jeg har tænkt over det. I har jo også noget, I vil spørge om, men jeg har... Jeg ved godt, hvad jeg vil sige.

Glimrende. Så er vi vist også ved at være klar.

For os som forskere er det helt uvurderligt, det tør jeg vist roligt sige, ikke også, Sara, at kunne tale med en, der befandt sig påjorden længe før den digitale nedrustning. Nu sidder jeg for eksempel og kigger på vores båndoptager her, og så tænker jeg, at den må virke ret primitiv, hvis man som dig har oplevet internettet.

Det ved jeg ikke noget om. Dengang kom der ingen og ville interviewe mig. Men I er altså begge to født efter datareduktionslovene ?

Det er korrekt.

Jeg er blevet en gammel kone. Det glemmer jeg tit. Men I er her vel ikke for at tale om teknologi. Vi skal tale om min krop, sådan som den er blevet, ikke sandt? Mit smukke skelet. Et eksoskelet, sådan hedder det så fint. Det skinner,
synes jeg. Selv ser jeg det som en slags perlemor, samme yndige glans. Jeg er den første på jorden - det første menneske, ja - der har udviklet et skelet uden på mine blødere dele, og det er det, I alle sammen vil undersøge.

Men sig mig, sidder I behageligt nok? Sofaen dér er noget af en oldsag.

Jo tak. Og det er et smukt møbel. Du har det i det hele taget dejligt, meget lyst. Har du boet her i lejligheden længe?

Det bliver vel 152 år.

I kan tage noget kaffe. Roberta har stillet frem til os. Jeg kan faktisk godt lugte den, det fortalte jeg også jeres kollegaer forleden. Mine sanser har jo forandret sig. Det kan jeg måske lige forklare med det samme, eller vi kan tage hul på det?

Lad os bare begynde der.

Godt, ja.

Før kom duften ind ad næseborene, det kender I jo fra jer selv, men nu stryger den hen over mig. Jeg har alle disse bittesmå hår, og når jeg lugter noget, er det med dem. Det kan være hvor som helst. På knæene, med ryggen. Når jeg har tøj på, bliver de dele, stoffet dækker for, ligesom dæmpede. Verden bliver dæmpet.

I kan måske forestille jer, at I cykler om vinteren. Hiver tørklædet op for næse og mund. Så dufter verden
af tørklæde, ikke sandt, lidt af bomuld, lidt af spyt. Det er sådan, det er at være påklædt nu.

Jeg går også mere op i, hvilket stof mit tøj er lavet af, på grund af al den statiske støj. Kunststof larmer forfærdeligt. Alle tekstiler lugter kemisk, men nogle er bedre end andre. Silke, for eksempel. Forestil jer et frø eller et foster, der svæver alene i verdensrummet, sådan en lille bitte mælket dråbe i et stort mørke. Det er duften af silke.

Når jeg klæder mig på, er det gerne i silke, eller ... jeg synes godt om træbaserede tekstiler som viskose, modal og især lyocell. I ved godt, at den slags tekstiler blev lavet af træ? De er efterhånden sjældne nu.

Jo. Man opløste træet til bittesmå fibre ved hjælp af kemikalier, og så spandt man fibermassen til tråd, som tekstilet blev vævet af.

Klæder du dig anderledes nu, end du gjorde, før din krop begyndte at forandre sig?

Det er mig lige meget, hvordan tøjet ser ud, hvis ellers det bare er naturfarvet. Mest af alt foretrækker jeg ikke at have noget på. Det er én ting, jeg har lagt bag mig: fornemmelsen af nøgenhed. Jeg kan dårligt huske den. Jeg føler mig ikke nøgen uden tøj på, verden meddeler sig bare mere klart. Det nøgne hang nok sammen med det bløde.

I begyndelsen gik det nogle gange voldsomt for sig, kroppen tog sine spring, og jeg var meget alene. Afog til var jeg bange. Det er nok meget naturligt.
Tanken om træbaserede tekstiler trøstede mig. Det er smukt, at vi mennesker gennem tiden har klædt os i træer. Men selvfølgelig også brutalt. Nu hvor jeg nogle gange kan smage træernes angst, når de bliver helt defensive, synes jeg, det kan være råt at tænke på. Men lyocell, altså, helst, hvis det skal være. Man fornemmer eukalyptustræet dybt inde i kemikaliekomplekset. Eukalyptustræets kød og ro.

Vi vil gerne høre om din baggrund og den første epoke, kan man vel næsten sige, af dit liv. Om de valg du har truffet. Men vi ved, at der er et emne, som måske kan være lidt svært at tale om...

I mener Mikael.

Han fik jo aldrig et liv, min Miki.

Jeg har svært ved at sige, hvad der blev af ham, eller... jeg husker det ikke længere så præcist. På en måde blev han væk, længe før han forsvandt. Altså, han gik på den skole, og så var det... så sagde de, at det, der kom hjem, var ham. At det skulle være min Miki, sagde de, men jeg forstod jo nok... jeg kendte min søn. Han var mit barn, og en mor er ikke så let at narre, ikke engang en mor som mig.

Han var min dreng, min lille konkylie, det var han. Men jeg forstod det ikke sådan, at I var her for at tale om Miki?

Vi vil gerne tale med dig om det, der har været vigtigt i dit liv. Men jeg skal lige være sikker på, at jeg forstår dig - du husker ikke længere omstændighederne ved Mikaels død?
Jeg kan da godt prøve, hvis I mener, at det er vigtigt. Jeg husker jo så meget andet.

Jeg bryder mig ikke om, at du kigger sådan.

Jo, jeg kan godt se det.

Dit blik har en lugt, og lige nu er den væmmelig som en kuldegysning. Du har måske selv børn, er det dét?

Jeg har ikke barn, nej. Jeg konsignerede min kvote, da jeg søgte om at få udløst midler til minph.d. Men jeg får lyst til at spørge dig - hvad forbinder du med begrebet “mor”?

Det er et lumsk, lille ord.

Det afslører sig først for alvor, når man sætter det sammen med noget andet. Tag for eksempel en ond ting og sæt sammen med mor: ravnemor, ridsemor, ødemor.

Eller tag en god ting og sæt sammen med mor. løvemor,

dynemor,

muffinmor.

En mor er en kvinde set i forhold til det barn, hun har født. Hun er jo bare det. Mor som en flødeis der smelter i solen, mor som et puderum med varme i gulvet, mor som orange gummibåd, mor som gyngesofa, mor som overbevisning.

Jeg tænker på moderkærligheden som et storsind, ikke alle besidder. Man kan jo være mere eller mindre... mere eller mindre storsindet.
Miki var ikke det, man kaldte et ønskebarn. Han var noget, hans far gerne ville nå, inden det blev for sent. Mest af princip, tror jeg.

Selv var jeg jo meget ung.

Jeg tænkte på alt det der med forplantning som en opgave på ni måneder og så en opgave på et års tid, disse to opgaver af forskellig karakter, hvorefter nogle andre kunne tage over. Der blev jeg klogere.

Nu ser du sådan på mig igen.

Du synes, jeg er en ravnemor.

Nej, du behøver ikke undskylde.

Men det er da pudsigt, ikke, det er da sjovt. Miki har været væk i - hvor længe er det nu? Mange år. Jeg har ikke haft et barn i mange år, men for dig er jeg stadig en mor.

Havde du et godt forhold til din egen mor i

Det tror jeg. Så godt som man nu kan have.

Jeg kan huske noget.

Det var en morgen ved stranden i Hornbæk - den har I aldrig set, det ligger alt sammen uden for diget nu - men der havde vi sommerhus, forstår I, da jeg var barn.

Min mor havde indrettet det hele meget smukt, masser aflyst træ og blå tekstiler. Det var et sted, hvor der kunne stå små uforudsete skrin af perlemor og lyse. Hvor gardinerne altid var lange og bevægede sig let. Vi hentede syrener og hyld i haven, stauderne senere på året, roserne, der var en rækkefølge, hver blomst til sin tid.
Vi gik i procession.

Min mor og mig og så min søster, hun var den mindste. Vi gik trip-trap-træsko med hende forrest.

Dengang lignede min søster noget fra en svensk børnebog, det kan jeg huske. Hendes lange, sommerhvide hår.

Der er noget med den slags hår, ikke, det helt hvidgyldne? Man siger, det er så eftertragtet, fordi det virker barnligt, ubesmittet af voksendommen, af alt det kroppen går igennem. Det virker rent.

Knogler kan være rene på samme måde.

En ung pige med sådan et hår bærer et panser af skinnende ben.

Mit eget hår blev aldrig hvidt-hvidt, det var tykt og korn-gult ligesom Mikis. I det hele taget var jeg lidt forkert. Ikke nok til at det blev bragt op, min mor talte meget venligt til mig. Men der var noget tøvende over hendes kærtegn, ligesom en kølig hinde mellem hånden og min kind.

Det, jeg ville fortælle - jeg kommer til det, jeg vil bare nævne, at det med hinder er noget, jeg har tænkt meget over. Sådan en hinde som den, jeg taler om her, minder om den farveløse vokshinde uden på et æg. Kutikula, kaldes den. Man kan ikke se den eller mærke den, men den holder utøjet ude.

Men hvad jeg ville sige: Vi gik altså i haven efter blomster. Altid om morgenen. Vi var barfodede, min lillesøster forrest med saksen og det lange, hvide hår.

Havens blomster matchede min mors interiør, hun havde sørget for det sådan. Det hele skulle være naturligt,
men ikke vildt. Alt, hvad min mor omgav sig med, skulle vække en sindsstemning som pressede hørduge og sengetøj fra en kiste med duske af tørret lavendel. Hun ville leve i det lyse og blafrende, være en enkelt pastelgul rose i en hvidskuret vindueskarm.

Når jeg tænker på hendes ansigt, er det pastelfarvet. Jeg kan ikke huske noget bestemt ved hendes træk.

Jo, selvfølgelig husker jeg, hvordan min mor så ud, der er bare ikke - der er ikke noget, som falder i øjnene, når jeg ser hendes ansigt for mig.

Både min mor og min lillesøster var æteriske skønheder, sådan siger man. Lange og smalle. De passede ind i rum, hvor alting blafrer.

Jeg derimod havde en farvestærk krop og et farvestærkt sind, og en morgen - nu kommer jeg til det - gik jeg ned til stranden for at drukne mig. Jeg ville selvfølgelig ikke drukne mig for alvor. Det var sådan en ungpigegrille, noget romantisk, syntes jeg, at liste mig ud i den lyse sommermorgen, helt vindstille, kan jeg huske, så tyst, og gå barfodet ned gennem haven. Lirke lågen op, mit hår slået ud, min småblomstrede natkjole, ned ad den stejle trappe til vores stykke af stranden.

Jeg kan huske hybenroseduften. Trappetrinnene var fugtige, lidt slimede af dug, og hybenbuskene var så høje, man fik sådan en tunnelfornemmelse, og nede for enden: en skive strand, en skive hav.

På vej ned blev jeg usikker på, om jeg skulle smide natkjolen eller drukne mig i den. Hvad der ville gøre
det bedste indtryk senere. Jeg tænkte ikke på, hvordan mavesækken bliver oppustet, eller på strandvaskerfjæs og den slags, jeg var jo et barn. Desuden var det længe før den tid.

Det, jeg så for mig, som jeg stod dér, var min mor. Hendes lange, elegante arme, hendes hår, hvordan hun ville løfte mig op og lade sit hår vælde ned over mine skuldre.

I strandkanten: hendes lange torso krummet sammen, vandet labbende ind over de smalle fødder. Hun var nøgen - hvorfor hun skulle være det, ved jeg ikke, men sådan så jeg hende altså for mig - bleg, næsten selvlysende i den tynde morgensol, mens hun knugede mit lig, trykkede min kind mod sit bryst.

Jeg tænkte ikke, at hun skulle hyle op eller være panisk. Mere sådan et, ja, hvad hedder det - et pietåmotiv: langlemmet, nøgen kvinde knuger sin druknedøde datter ind til sig på stranden. Og det slog mig, at det, jeg så for mig, ikke var en helgen. Det var ikke en elver, men et dyr. Et smukt, benhvidt dyr, som sorgen og kærligheden havde vendt vrangen ud på. Og da skete det, lige dér tænkte jeg: Man kan forandre sig. Jeg kan forandre mig, jeg kan blive noget andet. Fra dette øjeblik forkastede jeg farverne; jeg valgte det hvide.

Jeg tror, at det hvide, knoglefarven, har været nøglen.

Det lyder som en meget stærk oplevelse. Og du siger altså, at du forbandt den med noget hvidt?
Jeg begyndte at længes efter det hvide.

Det er nok vigtigt at sige: Jeg mener ikke hvid-som-hvid-hud. Det, jeg mener, er hvid-hvid, knoglefarven.

Min mor tænkte nok på det som en fiks idé, eller det gjorde hun, og mine hvide kjoler og hvide bukser og bluser passede godt til hendes smag. Jeg kunne omgive mig med hvide ting, samle dem lidt efter lidt, bytte en genstand på mit værelse ud her og der, uden at det skabte ballade.

Hun så det som, ja, at jeg “gik op i det”. Indretning, æstetik, den slags hun mente, det var godt for en pige at gå op i. “Her bliver nok rigtig net,” kan jeg huske, at hun sagde, dengang jeg malede gulvet.

Når du tænker tilbage, var der så nogen i din familie eller omgangskreds, der reagerede anderledes ?

En overgang blev jeg drillet i skolen. De kaldte mig konfirmanden, den hvide dame og sådan. Men jeg var jo køn, blød og kantet og slank, som man skulle være, og så snart vi blev gamle nok, forstod de andre det bare sådan, at det hvide var min stil.

Senere, i halvfjerdserne, da kunne man jo være hvid på mange måder. Jeg var yacht-hvid, disco-hvid.

Det er også i halvfjerdserne, du møder Mikaels far: i 1979?

Jeg vil nødig ind på deres navne, selv om ... efterhånden kan det vel være det samme. Men nu kvinden, der satte
mig i forbindelse med Mikis far og hans kone, hende kan vi kalde Dorte.

Dorte og jeg var på samme modelbureau, vi gik ud sammen. Vi var vel en slags veninder. Hun kom en del i kredse, hvor folk har båd. I ved, hun blev siden rigtig godt gift, sørgede for at få det ordnet, inden glansen gik af hende. Men jeg ville jo det hvide, jeg interesserede mig ikke for alt det der.

Det der? Kærlighed, altså. Relationer. Interesserede det dig virkelig ikke?

Kæreste ven, du er meget ung, og du gør vist din kollega lidt beklemt, det er en pudsig lugt. Men jeg skal sige dig, jeg elskede det hvide, og dét med en kærlighed, som... ja, kærligheden til det endnu ukendte er vel den største. Ikke den dybeste eller mest varige, bevares, slet ikke varig, det giver sig selv, men hellig, ikke?

Jeg hørte engang, at al tiltrækning er gensidig. Energi tiltrækkes af energi, der tiltrækkes af energi, og når man drages mod noget, man ikke kender, hvis omfang og grænse man kun kan forestille sig og måske slet ikke vil kende, så drages man uendeligt. Egentlig er det altet, man elsker. Universet. Alt muligt. Og den gensidighed - når universet også er tiltrukket af dig, når det elsker dig igen - dét er den store kærlighed. Så kan der ske de mest fantastiske ting. Det er jeg jo selv et fremragende eksempel på.
Men nuvel, sagen var, at Mikis far og hans kone, de besluttede allerede som unge ikke at få børn. De ville leve på en bestemt måde, og de havde råd til excentriciteten. Dengang var det virkelig et excentrisk valg, lidt ugleset, det har I nok svært ved at sætte jer ind i. Men sent i livet, og det skulle jo vise sig meget sent, fik Mikis far behovet. Hans kone gjorde nok ikke, men han altså, han ville gerne opleve forplantningen. At se sig selv forlænget.

Og Dorte satte jer altså i forbindelse med hinanden. Var tanken fra begyndelsen, at du skulle være betalt surrogatmor?

Den slags ordninger var ikke lovlige dengang. De fandtes selvfølgelig, det har de altid gjort. Men officielt - ikke tale om. Jeg skulle nu også være mere end det.

Ingen af de to ønskede sig en hverdag med børn, hele slæbet med at fodre og forme, men Mikis far ville gerne opleve at plante sit frø i en kvinde. At det så ville vokse og på sin vis gøre ham ... ja. En smule udødelig, vel. Og som sagt, han havde dette ønske om at se sig selv.

Det gør man jo, når man får et barn, det kan være på godt og på ondt.

Jeg vil helst ikke sige, hvad de to hed i virkeligheden, men I kan nok forestille jer, han hed noget fint, et svensk kongenavn og så et efternavn med bindestreg. Lad os kalde ham Gustav herfra. Og hun, hendes pigenavn kender jeg ikke, men jeg kan levende se hende for mig som ung kvinde, sådan som hun må have set ud.
Sommerkjole og små hvide ankelsokker.

En Harriet, lad os kalde hende det. Se Harriet på cykel i solen,

på jazzklub, på kontor.

En pæn pige, en sæbeduftende villarose fra forstæderne oppe nordpå, lige til at plukke. Og Gustav, nej, lad os hellere sige Carl-Gustav, C. G., lad os det, han plukkede hende vel nænsomt. Han gav hende nok alt det, hendes far havde drømt om, at hun skulle have, hus og båd, rejser til Wien og Gardasøen, cocktailparties med åbent ud til haven. Whisky og sodavand, syrenduften, jazz på grammofonen.

Det lyder som lidt af en pastiche, det kan I sige, men det var nok alligevel sådan. I hvert fald bar hun en kølig, doucet elegance med ind i alderdommen. Hun var et fuldendt værtindevæsen.

Jeg kan fortælle om første gang, jeg besøgte dem. Dorte havde som sagt fået det i stand, og jeg tog simpelthen ud til deres hus. Det var en sommereftermiddag. Harriet serverede mint juleps under en parasol på terrassen. Alt matchede, parasollen, hendes kjole, lys pebermyntegrøn, og hun havde et silketørklæde om skuldrene i samme farve. Det kan jeg huske, jo, for jeg tænkte, at hun bar sit Hermes-tørklæde som en kåbe af hermelin.

Men så lagde jeg mærke til hendes fødder.

Store, knoklede fødder i pebermyntegrønne pumps.
At det var modelfødder. At hun var modelhøj ligesom mig, og at jeg for alt i verden ikke ville ende som hende ... sådan en indtørret ungpigekrop. Stavre rundt på mine lange ben med knortede knæ, der strittede under nederdelen, og store, senede fødder stukket i et par læderpumps.

Hun har vel nærmet sig de halvfjerds dengang, men der var stadig noget pigeligt ved hende. En presset blomst eller en frugt tørret ind til et runkent omrids af saften og kødet.

Egentlig holdt hun sig såmænd godt, men jeg væmmedes, jeg vidste allerede dengang, vidste det helt ind i cellerne, at min krop var bestemt for noget andet.

For resten mener jeg ikke, at hun var sådan lillepiget, ikke en af disse mimrende grå småpiger på affældighedens rand, slet ikke. Hun var knivskarp. Men hun var jo godt opdraget, et livsvarigt medlem af flid- og flinkeskolen, hvis I forstår, så hvem ved, hvad hun egentlig har haft af personlighed.

Måske var hun ligeglad med mig og Miki.

Måske generede det hele hende, men hun tålte det for C.G.s skyld. Jeg ved det ikke. Hun og jeg diskuterede kun det praktiske, det rent formelle.

Hun havde et raffineret ansigt, raffineret som sukker. Hun-Ja?

Jo da, vi tegnede en kontrakt.

Den skrev vi alle tre under på. De forpligtede sig jo til det ene og det andet rent økonomisk, og jeg ville gerne sikre mig en vis levestandard, at det hele også ville gælde,
hvis nu... hvis Miki ikke blev til noget. Vi traf aftale om to ordninger, én til og med graviditeten og en anden, som trådte i kraft, da den var overstået.

I er måske ligeglade med, hvordan der så ud hjemme hos dem, at deres have skrånede aflangt ned mod en lille sø. Jeg synes nu alligevel, det er vigtigt. Det betød noget, tror jeg, at haven mindede mig om huset i Hornbæk, om min mor. Selve moderkærligheden.

Harriet var ikke spor moderlig, hun var gold i hjertet, det var hele sagen. Men I vil høre om kontrakten, hvad den gik ud på.

Under den første ordning forpligtede jeg mig til samlejerne med C.G., så mange der nu skulle til. Det var ikke svært, jeg havde haft sex før. Og der var heller ikke noget lumpent ved det, intet snavs, Harriet sørgede bare for at være ude af huset.

Vi ordnede det sådan, at jeg ankom, når de havde spist morgenmad. Harriet tilberedte et simpelt måltid til C.G., ikke noget der gav luft i maven eller lå for tungt, han var jo oppe i årene. Når jeg kom, skænkede han sig en lille skarp, vi udvekslede lidt høfligheder, og så fik vi det gjort. Det blev vel til otte-ti gange i alt.

Jo. Man kan nok godt sige, at jeg fattede ømhed for ham, han var altid ganske velsoigneret. Og jeg kan huske, at hårene på hans arme var fine og lyse. Han havde været blond, før han begyndte at farve det grå, det kunne jeg se. Hans hænder var smalle, og som elsker var han ikke så fordringsfuld.
Og så, ja. Frøet satte sig fast. Sådan tænkte jeg på det. På mig selv. I ni måneder var jeg det noget, frøet groede i. Jeg tror, det har haft en afgørende betydning for det, jeg siden blev i stand til. Den drægtige krop er vældig plastisk, modellerbar.

Harriet og C.G. var meget ordentlige, de overholdt alt, hvad vi aftalte. Så snart de første tolv uger var gået, på dagen faktisk, fik jeg lejligheden. Den var lige til at flytte ind i, og de betalte for indretningen. Jeg blev rørt, eller jeg kan måske sige: Det gjorde indtryk, at den stod klar og havde sådan en flot beliggenhed. De havde jo lagt pengene, en klækkelig sum, uden vished for investeringens afkast. Mere end noget andet vidnede det om deres, i hvert fald C.G.s, kærlighed. Til Miki, naturligvis, eller til ideen om ham, mig elskede de ikke, og jeg ved i grunden ikke, om man kan sige, de kom til at holde af mig med tiden. Vi havde et godt samarbejde.

Var Harriet og C. G. til stede ved fødslen ?

Den del foregik på en privatklinik, hvor jeg opholdt mig i tre døgn. C.G. var der to gange om dagen. Han kom, så Miki kunne stifte bekendtskab med hans stemme og lugt. Prægning, hedder det vist. Senere fandt han på at sove med et lommetørklæde i armhulen, som han så tog med, og han ville gerne have, at det lå fast i vuggen. En gang imellem kom han og skiftede det ud.

Var du nogensinde bange for, at de ville tage Mikaelfra dig?
Det var ikke noget, der bekymrede mig. Alt foregik jo planmæssigt. De betalte lejligheden, dækkede mine behov og Mikis udgifter, og jeg sørgede til gengæld for, at vi altid var hjemme i den aftalte besøgstid. Oftest var det C.G., der kom. Og indtil Miki kunne begynde i dagpleje, var ordningen selvfølgelig forbundet med ulemper for mig, men jeg husker det egentlig ikke som... Jeg husker, at han var en stille baby, stille og fin. Lige da han kom ud af mig, de første måneder, havde han endnu ikke så meget væsen, og hans lille krop var stadig næsten min, en udvortes del af mig selv. Som spæd var han helt rigtig, da var han bedst. Nu kommer jeg i tanke om duften af mælket gylp og hans afføring i den første tid, sød og syrlig som æblemos. Alt der løb ud af ham i begyndelsen, var lyst og lindt, næsten hvidt. Senere tyknede det jo, og han blev ... ja, han blev en anden.

Angående C. G. og Harriet - vi er klar over, at C. G. døde, mens Miki var spæd ...

Ironisk, siger man vist. Og Harriet, ja, det interesserede hende jo aldrig rigtigt. Hun kom med lidt forskelligt, som C.G. havde testamenteret til Miki og mig - for resten, det forekommer mig nu stadig meget betænksomt. Han var en venlig mand. Og der var såmænd heller ikke noget i vejen med Harriet, hun var et stækket gemyt, men smålig vil jeg nødig kalde hende. Hun holdt sin del af aftalen. Da hun gik bort, arvede vi tilstrækkeligt.
Havde hun ogMiki en relation?

Nej, det er, som jeg siger, hun interesserede sig ikke for børn. Hun gjorde brug af besøgstiden en håndfuld gange, men det var umiddelbart efter C.G.s død, og jeg tror mest, at det handlede om ham, om at være ham nær.

Hun levede vist en del år efterfølgende. Jeg skal ikke kunne sige, hvordan hun brugte dem.

Du sagde før, at Miki blev “en anden”. Kan du komme det lidt nærmere ?

Jeg har ikke lyst til at tale om Miki som barn, eller er det vigtigt? Tænker I, at hans barndom har noget med mig at gøre, som jeg er nu?

Jeg ved ikke.

Jeg gjorde, hvad jeg kunne, for at knytte ham til mig, knytte hjertebånd.

For et barn er det vigtigt at stifte bekendtskab med det moderlige. Jeg har jo fortalt jer om min egen mor, at hun gebærdede sig, ja, køligt. Sådan bar jeg mig ikke ad, jeg udførte moderkærlighedens funktioner, mit hverv som den, der var mor. Jeg børstede hans hår. Det er måske sådan noget, I vil høre om?

Nakkehudens gennemsigtighed når jeg strøg håret væk, er det sådan noget?

Jeg kan fortælle om hans skuldre, de var benede, yndefulde, inden puberteten.
Inden hans tretten-fjortenårskrop, som blev så knoklet. Musklerne begyndte at bulne, og han fik en ny, slibrig lugt. Der kom noget nasset over ham i den alder. Det piblede tykt og surt frem fra alle kirtler, fedtede ham ind, og når han talte, stod spyttet ham i mundvigene, som om kroppen lækkede krop.

Sig mig, du skøjter sådan rundt, sidder du ikke længere rart? Jeg kan bede Roberta hente en pude. For resten har hun også lagt et fotoalbum frem til os, jeg bad hende finde det. Så kan I se, hvordan jeg så ud dengang, og der er også nogle fotos af Miki. Det ligger derovre på bordet, hvis en af jer vil være så venlig?

Tak.

Siden mine øjne begyndte at forandre sig, har jeg ikke kunnet kigge på billeder. Jeg har nemmest ved at se ting, der bevæger sig. Noget fladt som en bogside eller et fotografi, dét er ikke sådan lige. I grunden føles det ikke som et tab.

Men se nu her, der skulle gerne være et foto af mig i en kort, hvid kjole med bådudskæring. Det er inden den ydre forandring, kort efter at Miki blev til. Der er også et billede af hans far. Han insisterede på, at jeg skulle tage det, mens han stod der på terrassen, det var til Miki.

Det er C. G. foran den grønne parasol, altså. Og på det her ... det må være Mikael?

Jeg kan som sagt ikke rigtig... men der skulle være et, hvor han leger i skoven, er det dét?
Han kommer frem mellem træerne i løb. Han griner. Jeg synes faktisk, at han ser meget lykkelig ud. Bag ham kan man se en anden dreng en høj og bred fyr. De er unge mænd, ville man vel næsten sige. Man kan se, at I lignede hinanden.

Han var min søn, det kan jeg ikke løbe fra.

Jeg husker udmærket det billede ... hans næse på det, forfinet og så alligevel løveagtig. Han springer frem fra skovbrynet lige i blændens øjeblik med rifter på skuldrene. Og blade i håret, ikke? Se nu de farver, nu kan jeg se dem for mig, hudbrun, blodrosa, øjets kornblomstblå. Se den strågule manke.

Min Miki.

Nu er kødhullet, han kom ud af, blevet hvidt og helt igen.

En forbening, kan man vel kalde det.

En revolution.

Det er et interessant ordvalg. Du er rundet af en politisk epoke, hvor ideer om socialforandring nedefra blev diskuteret offentligt, man anså den slags befolkningsdrevne omvæltningerfor mulige. Det var noget, der fyldte i din ungdom. Man talte netop meget om revolution. Tror du, at det har haft en indflydelse på dig?

Som sagt, jeg gik op i det hvide, jeg interesserede mig ikke for politik. Men bevares, jeg husker dem da udmærket, blomsterbørnene med alle deres paroler og sanglege. Så
var det staten eller “systemet”, der var problemet, så skulle økonomien lægges om, så handlede det om “strukturerne”. Og jeres foregangsmænd og -kvinder på universiteterne, ikke sandt, lige ved at sprække af teori. Dengang var der jo ingen grænser for, hvad man måtte studere.

De ville forandre så meget, hele verden, hvad som helst, bare ikke dem selv. De var gode mennesker, og gode mennesker har altid en god undskyldning, sådan er det jo. Nu er de støv, og her sidder jeg.

Du gjorde digaltså ikke nogen forestilling om, at “det hvide”, som du siger, det din krop blev i stand til, kunne komme andre til gavn? Du henvendte dig aldrig til nogen eller lod dig undersøge?

Nej. Siden den ydre forvandling har jeg opholdt mig her. Roberta sørger for mig. Før var det hendes mor. Jeg er meget tilfreds med mit liv. Jeg mener, at jeg har realiseret mit potentiale.

Vil du sige, at det har været det vigtigste i dit liv: at realisere dit potentiale? At forandre dig?

Hvad andet kan man forandre?

Når du taler om “gode mennesker”, som du gør, falder det mig ind, at du måske ikke opfatter dig selv sådan. Er du et godt menneske?
Unge mand, jeg er det nye menneske. Men nu vil jeg gerne sige noget om Miki. Han forlod mig. Han blev indlagt på den åbne institution, hvad hed den nu, med beige vægge og tulipaner på gardinerne. Der var en lugt, han ikke brød sig om. Han ville ikke holde sig inden døre, han stak hele tiden af. Så fandt de ham ude i haven, hvor han stod og råbte op.

Han råbte?

Han kaldte.

Ikke på mig, nej.

De gjorde vel, hvad de kunne, for ham. Det må man tro. Men til sidst ville han ikke mere.

Miki forlod mig.

Det er mange år siden.

Det var det, jeg ville sige.

Og jeg selv... jeg forandrede mig, jeg blev, som I ser. Det er ikke nemt at tale om det hele - der har været faser, og de første var ikke så behagelige. Jeg kan fortælle lidt.

Jeg kan sige -

Min nye hud brød frem, og min gamle faldt bort.

Det bløde og farverne faldt bort.

Gennem tårevejene og ud af tårekirtlerne piblede en creme, der gradvist ætsede mine irisser væk. Hvis I lukker øjnene, kan I nok forestille jer: først et mørke, det mørke man kender. Og så en syre i mørket. Øjeæblet, der opløser sig selv.
Den første fase var den værste, jeg lugtede forfærdeligt.

Så meget af mig blev nedbrudt og omsat, så meget af mig var en mødding de år. Men jeg blev støbt ind i det hvide, det omfavnede mig, gav mig kærligheden. Og siden er den vokset, jeg er vokset. Det er, som om der bliver bygget til.

Jeg har fået fortalt, at det er bakterier, der bygger. Et usædvanligt samarbejde mellem organismer, har man sagt, en ny form for sameksistens. Men jeg ved nu ikke. Det er jo min hud, min ejendom. I bund og grund er der kun mig.

Og jeg mærker - jeg gennemgår disse intensive perioder, dem har der været tre af, og nu befinder jeg mig i den fjerde. Et spring, sagde jeg vist til at begynde med: som om noget, der har været i knop i mig, simpelthen springer ud.

Jeg får flere led. Jeg bliver også stærkere, og på det seneste er mine øjne begyndt at virke bedre. Det er, som om facetterne - hvordan skal jeg sige det - som om mine øjne vokser, der kommer flere facetter, og jeg synes, de kommunikerer mere effektivt sammen. Min lugtesans har aldrig været bedre. Og nu jeres kollegaer, der var her forleden - ja, I hører det jo nok fra dem - men de mener altså, at jeg slet ikke er færdig.

Jeg har udviklet disse lange buler på ryggen, lange og glatte.

Tænk, de tror, det bliver til vinger.

Jeg tror, de har ret.
En lysning

Jeg er et hjerte i skoven hjertet bag barken
det siger jeg tit til mig selv / inde i mig selv

jeg er en rest, der taler bare en piblende rest individ i hjertet

jeg rager op i siler ud af hænger stadig her med røven i skydækket

det er svimlende

at have hængt her så længe

fire tusind år give or take
man kaldte mig Laura / Dafne tjørnevæld, knoprose pollenfissede Xenomorph Queen

Skovhjerte!

Nådige Frue!

membranvinget, mosklædt

honningindsmurte

glatfod

nymfe, brud
jeg er kolossal et hjerte altså: et kor

uh-uh har jeg tænkt det er mig kommer du snart?
så jeg kan skyde dig

kværke dig, smelte dit sølv og dit guld

flå dig med mine tænder

eller så jeg kan love you to death forvandle dig to death gro dig to death en gang for alle
du som tog byen for foden af bjerget fra slangen, min søster skød din pil i den sandhed, der var før du kom

en mørkere, rødere, rundere sandhed fra navlen du byggede dit hus på

det er for dig, skovene brænder

det er i dit navn, sletterne nu bærer hvede

gylden, gold høst

du som har rejst verdens sygeste byer månetyv, mortyv du som stjal jorden fra jorden støvet fra månen, Hebrons oliven river du op med rode
laurbærkransede, well hvor er min krans?

erobrernes konge alt for længe har du regeret
Jeg strækker mig og rasler sådan her jeg hælder lidt til siden sådan her Orion kommer, går og vender tilbage hvad rager det mig?

jeg drikker af de flade gule kar det er morsomt at have haft et navn
Min mor var Gaia, min far var en flod

mit navn var najade

jeg strømmede ind og ud sådan her

i kontinentets åre i bladenes årer

strømme løbe frit
jeg kunne ikke akkumulere

det var det nymfede ved mig

vis mig den nymfe, der ejer sin egen fabrik

de stejle steder

hvor flugt var mulig, hvor elskov var mulig hvor det var muligt ikke at bygge tilhørte mig

bjergets voldsomme farve morgen og aften skråningens lilla, sølvgrønne duft lund, grotte, å var mine habitater
mit navn var brud

tærsklen var min

jeg havde de smukkeste farver: middagsgul natsort, jernbrun, skinnende rosa violblå changerende over i grøn

jeg havde slanke lægge og hule knogler et prægtigt hår og en aerodynamisk figur guderne elskede mig, ja som man elsker sin Bugatti tolv hundrede heste gennem skoven
vi var en flok søstre

vi lignede hinanden

lige adrætte, lige changerende

vi fik så latterlige gaver

man ofrede til os: en ged, en halv ko

spande med mælk, rosenolie

og honning

vi som sov under tæpper af bier vi som vildtet elskede, stalkede tilbad, blødende for vores buer

hvad skulle vi med det?
vi var en sværm vi ville danse, bølge

alt det, der levede i os på os og af os ville vi røgte i fred

huden, tarmene, tungen fulde afliv
strømme, bølge

skyde gennem cellemembraner

planternes riflede kølige hud

og danserne i lunden

med arme som højspændingsmaster

ri dem sammen

legeme med ulegeme

løbe som tråd gennem arterne

krokusmundet, kødfuld smage blodet, slikke honningen være en pil, en slikkende tunge hidsende alt
alt jeg lod gro og dræbte så ømt som en flod, der slukker sin bred det var det nymfede ved mig
Jeg var det forpuppede hjerte blå og sart udenpå muskuløs som en blomst

jeg begyndte at få lår en blødagtig klistret fornemmelse af giftefærdighed

jeg ville så gerne være glat og fast som småkagedej glat og fast og umulig at gribe om sædafvisende, skæbneafvisende
i sværmen af søstre for jeg af sted med mit jagttegn om halsen

jeg ville mærke blodet i musklerne bladenes årer

hyle med alt det muterende
Historien er fuld af gru jeg synger den

for at beskytte os mod volden alt synger

selv sten, selv skygge og alt syngende tømmer sig for vold

lad alt syngende tømme sig for vold
På min sidste dag bar jeg en kjole

af ærteblomster og bittesmå glimt

jeg gik i min glans og ville ikke forstyrres

en jægerske, en rank viol

i sit naturlige habitat - så var det, du så mig:

kom her min pige

jeg vil ikke flækkes som en papaya af en eller anden tilfældig smørtenor

tag din lyre, dit blanke bæltespænde tag og pis af

kom her, jeg vil spænde mit guld og give dig mit sølv

glem det

det, der har ramt dig, rører ikke mig

kom, mine fingre er bløde og rene som toner ingen kan modstå her er min tunge min lægeurt, sølvpil salt medicin
læg dig i græsset, og få alt hvad du trænger til

nej!	rose, dronning!

nej!	hindbær, tidsel!

nej!	stormhat, giftsmykke!

nej!	tæve, dæk!
snart piskede min kjole som regn gennem skoven

vis mig den nymfe der går i fred på bjerget går i fred for bjergets incels min plageånd

den bueskydende, slangekrøllede

kostskolepræfekt

kendte mig ikke engang

en hæl, en kjoleflig et blink i dybet

så var han tændt
jeg løb

belært af Thetis, en ukendt nymfe hvis døde dyrt fostrede søn alle kender

hvem bar Achilleus hjem

da han var død

så hun kunne kysse hans øje?

ingen kom med ham

hvem syede ligklædet sammen?

ikke hans mor

nu går hun på motorvejen langs floden i dalen, hvor hun har hjemme forvirret og gammel i sindet uden besøg
Vis mig den nymfe, som ikke mister sit barn

Thetis mister Achilleus

Orfne, den sorte flod, mister sin søn Askalafos

Aura med stormfoden, vildsvinejægersken

lader sin drink stå i baren

bare et splitsekund vender hun ryggen til glasset

og vågner med sæd ned ad låret

frugten af denne forbrydelse æder hun selv
Phoebes døtre må på fabrik de syr deres fingre sammen det hele siler alligevel ud i støvet og mørket an accident waiting to happen Tazreen! Rana Plaza! Karachi!
Dryope, halvt forvandlet ser med blodskudte knopper sin eneste søn båret væk og brister i løv

fatter I det? Det er sådan, det går! Rose mister sit barn!

Poppel mister sit barn!

Soya mister sit barn!
Monsanto og Beta vulgaris tabte i retten i Kansas dommeren sagde: those seedlings shall be removed from the ground
hvem finder sig frivilligt i det?

Pitys jages af Pan, og guderne spørger:

Pitys, hvad havde du på, og havde du drukket?

gik du virkelig ene og fuld gennem engen? Pitys svarer:

engen er der, hvor jeg bor, og jeg gik i min hud

det gør jeg, når jeg er hjemme

guderne får et problem

for Pitys har ret

men Pan har de brug for

tingenes orden ordner jo ikke sig selv

de stopper kæften på Pitys med kerner

pinjetræ, pinjetræ sagde du noget?
Jeg løb

læg og fod skummede irisblåt gennem skoven

var det så fucking sært?

ikke et bytte ikke din fleshlight ikke at stivne

det var det nymfede ved mig
let som en morgen øvet i jagt

var det forpuppede hjerte

hurtig som få men ikke som dig
jeg skreg, mens jeg løb piease mor, forsegl mig! galden sprøjtede op fra min hals som en skov

musklerne bønfaldt jeg hev efter vejret

piease far, piease

fyld hans lunger med slam!
min mor sagde skat, se det som om du står på en glasbro som broen over Wulingyan

et øjebliks ophold på vej ind i alting
hvis det gør ondt, så pyt det går over

dit jeg er ikke så vigtigt du vokser fra det

jeg skreg, til jeg dejsede om i en skov af min vrede så var det, at jeg blev forvandlet
du nåede frem i det samme og lagde armene om mig mærkede hjertet bestandigt slå derinde bag barken knugede næsten som arme og ben mine grene i favnen kyssede træet men træet forsøgte at undvige kysset
Helt forudsigeligt græd du og lovede stedsegrøn troskab ruskede dit legetøj

mor sagde: konglil, du har tabt ikke en sværmer, ikke en nælde ikke en eneste matgul møgbille hersker du over i den her skov

jeg sagde: Kong Kleenex

mig kan du ikke erobre

selv om du rører mig nu, rører det mig ikke
du skar dig en krone af mit kød bandt dig en krans af mit hår

min mor sagde, hvad kongen ikke har mellem benene må han have på hovedet

sådan en conquistador har altid noget at fejre noget at indtage noget at udstykke noget at oplyse

med sin hede, glinsende hårde fornuft

glem ham, og glem hvad du var, skat nu er det gjort
min far kom og græd sine flodæbler

for mine fødder

vel det første årtusinds tid

samtalen blev altid så anspændt

han dukkede mest op

af dårlig samvittighed

selv mine søstre begyndte at glemme

vildtet glemte

bierne glemte

ingen hviskede det til dem

ingen spurgte:

hvad sker der for hjertet i skoven?
I to tusind år var jeg det rasende hjerte jeg drømte om død, om at trykke mit kød mod sliskens svale metal og suse af sted

ned i materien, kosmos hvor alle partikler er lige blendede

ikke stå og forfalde være så langsomt, men åh så sikkert nedbrydelig
der hænger det rasende hjerte

brunt som blod

som et hyben på busken

runkent og glemt

men ude af stand til at dø

det onde, det kan, vil det gøre brede sin ufred ud og strafkneppe alt, der er sart
det drages mod døden

ser gennem døden

som gennem en blomstrende port

og alt det udenom rådner imens

Dafne rådner bag barken nedbrydes gradvist

pankreas æder sig selv leveren æder sig selv hjernen æder sig selv

huden glider af kødet og kryber sin vej
hvad er der tilbage?

brudens violblå skikkelse, brysterne, stemmen, ansigtet -alt det er rådnet væk

hjertet hænger bag barken nøgent, forskallet

en blød sten i en hård frugt
En vinter planter sine ådsler en krig åbner sin kalkhvide grav i skoven

det gentager sig

en sennepsgul døs over skoven den letter

så er det noget andet en rystelse, en glasgrøn klang nye og mere effektive måder at dø på

alt og alle fucking dør undtagen hjertet alt og alle giver sig hen til gulbleg, askelilla muggrøn, jordsort
Alle lig er nymfede giftefærdige og hengivne
Hjertet havde ingen men siden det ikke kunne dø måtte det elske og så elskede det sig selv

og som alle, der elsker sig selv

gik det i opløsning

som alt hvad man elsker bliver flydende bliver så uendeligt

nuanceret
død, grønning, død grønning

en rytme

en gradvis forvandling
det fik lameller, sarte blonder og nye kar

at strømme igennem ustandseligt nye lemmer en folden ud og strækken sig

det glemte næsten fødderne

som satte pollengule spor i lunden

bar nymfen gennem skygger og honningduft

hun som engang var jægersken biernes dronning

som slyngede bierne om sig når hun skulle sove gul og blød som dem
hjertets mund blev skov hjertets skød blev skov det åd sin milt til skov det åd sine muskler til skov hjertet fik øjne og tunge af skov fødekanaler af skov
Kong Empire, hvor er din sejr? hvor er din brud?
Noget synger i skoven

glitrer i krattet det er et billeskjold

det tager mig med i sin sang
jeg tager en rosa pastelsporesvamp med i min sang

fintstribet sumpløber, perlebi

gran-nonne

duehøg, skygge-pletlav

jeg synger koralrod med

skinnende dronningemos synger mig med

guldsjakal, brændende mælkehat lyssky orangelav sværtende gråblad

bliver et kor altså: en konspiration
Det er en hulende rest der synger bag barken

tømmer sig for

at hærde sig

med forulempelsen i kroppen: en underhud så hvid og bitter som appelsinskal

ud flyder

det rasende hjerte

det kvalte hjerte

barnet ebber ud
siler

ud i det syngende

højre gren, venstre gren alle de små kapillærer

ud i en krans
kulsort, blæksort grådugget

sodbrun, lerbrun, tobak

blegrosa, cinnober, bronze

rødpudret, kødrød

teglrød og rust

safrangul, glinsende stjerne

guldrandet, lysfrugtet, bleggul, citron

mosgrøn, oliven

og blød smaragd

pudderblå, stålblå

skinnende blågrå

natblå, blånende sort
hjertesækken sprækker og gennem hinden gror lette skærme af blomstrende væv
stadig mere hult stadig mere gennemlyst
så bliver der en lysning

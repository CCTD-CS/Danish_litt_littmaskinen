Ja?

(Hvem kaldte?)

Så er jeg her.

Så er jeg kommet.

Ingen svarer.

Stilhed, stænger af gult lys gennem tåge.

En fugtig varme, ellers ikke noget.

Forbindelsen er åbenbart blevet afbrudt, hvis den nogensinde blev etableret?

Måske var det en fejl? En uregelmæssighed i systemet, selvom det overrasker mig, at den slags kan ske.

Nej, jeg er sikker.

Nogen kaldte.

Nogen bad mig komme, ellers var jeg her ikke.

Og her er jeg jo, nyvasket og med engens stive græsstrå mellem tæerne. Luften er krydret og hed som i en sauna og svider næseborene, når jeg trækker vejret ind.

Et stykke væk, for foden af en bakke, står en samling unge birketræer. Mellem de tynde zebrastribede stammer bevæger sig et ustadigt lys. Det hopper ind og ud mellem træerne som lyset fra en lygte, nogen bærer tværs over en gårdhave i strakt arm. I en radius af nogle meter omkring
træerne er perspektivet forvrænget. Birkene buer hjulbenet udad på midten, for så, højere oppe, at blive trukket lange og tynde. Kronerne hælder ind mod hinanden, og lunden giver på den måde indtryk af et tempel eller en pagode med vakkelvorne søjler og et tæt grøntflimrende tag.

Uden at tøve begynder jeg at gå, i retning af bakken og træerne.

Tågen sætter i hvirvlende bevægelse, for hvert skridt jeg tager, og der går ikke lang tid, før jeg er gennemblødt af sved. Cardiganen klistrer til mine arme, og kjolen kravler op mellem lårene. En vind stryger over engen og bøjer græsset i store, dovne portioner. Jeg standser. Skubber håret væk fra panden og binder cardiganen om livet. Da jeg ser op, er birketræerne væk. Der er i det hele taget intet spor af landskabet fra før.

I dets sted er udspændt, hvad jeg bedst kan beskrive som et mægtigt elastisk sejl.

Det vokser med blikkets retning, udvider sig og overtager tomrummet.

Intet sted er det ikke, og nu fylder det himlen, eller hvad skal man kalde det, ud. Ér det hele.

Det duver. Slappes og strammer op, glider tilbage.

Synet af sejlet fylder mig med en borende længsel, som om det, jeg glæder mig til, for længst er forbi. Jeg træder nærmere, lægger nakken tilbage og lader øjnene skøjte på dets endeløse overflade, jage frem over det store hvide, før jeg dumper udmattet ned på jorden og bliver siddende sådan, med hagen hvilende på knæene, modfalden. Som en turist, der venter på bussen i et fremmed land.

Prisgivet en dunkel tidsplan.
En anden kulturs smidige opfattelse af tid.

Tiden som en kuppel, en skål i et tempel, der på samme tid fyldes og tømmes.

Eller som et loop.

Ikke større end en myre på baggrund af hvidheden.

Ikke større end en myre i forhold til en myre i forhold til en myre på baggrund af hvidhedens udstrækning.

Men bag min ryg kræver sejlet tavst min opmærksomhed, at blive undersøgt nærmere.

Materialet er af ubestemmelig karakter, matskinnende som indersiden af en blåmusling, gennemskinneligt uden at være transparent. Tæt på anes et net af fine rosa årer; det er altså en form for hinde?

Vævsagtig og sart.

Hvor er den smuk.

Kan man tillade sig at, lige så forsigtigt...

Bare med det yderste af -

Åh!

Den er kold, og fugtig af kondensvandet.

Overfladen føles levende mod huden som en friskfanget skrubbe.

Bagefter snurrer det i fingrene, men der er ikke noget at se. Ingen mærker, ikke en rødmen. Først nu lægger jeg mærke til lyden: en lav elektrisk knitren. Jeg læner mig frem og vender mit gode øre til. Jo. Det kommer uden tvivl fra den. Pop rizzzpoppoppopopop, siger den. Rizzz ... pop ... rizzz. Hårene i mine tindinger vejrer som følehorn i luften. Jeg træder et skridt tilbage, hvorefter de pænt lægger sig ned.

Mine fingre har efterladt et mærke.
Der hvor huden har været i berøring med hinden, er duggen gnedet af, og nedenunder er materialet klart som en rude. Årerne aftegner sig tydeligt i trådtynde, røde forgreninger.

Rizz... Pop! RZZZZZZZZ, siger det, da jeg dupper med fingeren på det gennemsigtige sted.

Så, hvisker jeg, rolig, rolig.

Og det er virkelig, som om strømmen trækker sig væk. Tilbage er kun en behagelig prikken mod min hud. Jeg gnider, indtil jeg har blotlagt et område på størrelse med en kagetallerken, og læner mig frem.

Mørke.

Stille og tæt.

Der er ingenting at se; men så sker der noget yderst til højre: en puls, bevægelige tråde af lys, der vrider sig og danner figurer.

Simple cirkler og streger til at begynde med, men hurtigt mere komplekse. Billederne bobler op og trækkes lange, for med et smæld at løbe sammen i en sølvfarvet kugle. Kuglen hænger i mørket, dirrer lidt, før den smelter udad og fylder rummet med et rødt skær, ud fra hvilket skikkelserne fremkaldes en efter en. Flygtige, farveløse væsner, der virker langt væk og under vand, indtil alting finder sin form, klikker og drejer en omgang. Linsen stiller skarpt - og dér står en kvinde på en dørmåtte, i færd med at tage afsked med nogen. Hendes ører titter frem gennem det korte hår. Den anden siger noget, men kvinden hører det ikke, hun er allerede på vej ned ad trapperne og ud på gaden. På nabohusets hoveddør hænger en krans af kunstige blomster: blå, påskegule og lyserøde roser. Hun
skutter sig, ryster solbrillerne ud af håret og begynder at gå. Kvinden har øjensynligt travlt, hun haster frem, op ad en stejl gade, følger rækken af solvarme biler med hårde skridt, for endelig at stoppe op ved en sandfarvet Ford, der står parkeret i skyggen af en palme. Hun kravler ind og trækker sweatshirten over hovedet, armene er brune og senede som en cirkusartists, så stikker hun nøglen i tændingen og bakker i høj fart ud fra sin plads. Vender bilen og drejer ind på boulevarden.

Hun flakker.

Billedet af kvinden, der kører, blander sig med andre billeder. Som bemalede plader af glas, der skubbes ind over plader af glas, oplyst nedefra af en kraftig pære. Hurtigere og hurtigere går det, og snart er det umuligt at fastholde det enkelte motiv i mere end få sekunder ad gangen. Et vandfald af billeder, en besat karrusel. Lys og farver slynger sig ind og ud mellem hinanden.

Jeg maser ansigtet dybere ind i den bløde, kolde rude, og langsomt sænker projektoren farten, indtil den lander på kvinden igen med et tørt klik.

Hun er sfinksagtig bag de mørke briller, fanget i trafikken. Det er hun ikke tilfreds med, kan man se på måden, hun drejer på sin ring. Rundt og rundt om langfingeren. Ametysten kaster splinter af lys op i bilens tag. På venstre håndled har hun tatoveret en sammenrullet slange, og idet hun læner sig frem efter noget i handskerummet, genkender jeg med et stød gennem kroppen min ældste datter. På trods af solbrillerne og hårets farve er jeg ikke i tvivl.

Nu bliver det grønt, men det er i svingbanen, og vi
tog begge fejl. Hun puster luft ud gennem næsen, banker musikkens rytme på rattet med kanten af tommelfingeren.

Så bevæger de sig endelig foran hende, låret spænder op, da hun trykker på speederen.

Kan du høre mig?

Hun ser lige frem for sig, på vejen, bilen foran hende. Lygterne er blege i eftermiddagssolen, himlen over byen mat som et brustent øje, og nu husker jeg alting i en kvalmende skylle. Erindringens pæl gennem hjertet.

Der var tre i alt.

To store piger og en dreng med stride krøller.

Og jeg var deres mor.

Lottemor.

Langs billedets kant buler og branker det, som om nogen holder en lighterflamme tæt på overfladen. Horisonten blævrer som spæk, og husenes pillefarvede facader klapper sammen en efter en. Palmetræer, der har hvæset i vinden, holder bladene i ro og så, uden at give tegn, krænger himlen ind over og lukker sig om landskabet som en hånd om en sten.

Den fine lyd af en klokke kalder mig tilbage.

Jeg sætter mig op.

Omkring mig er alting som før.

Tågen.

Varmen. Hindens rolige åndedræt et par meter fra mine fødder.

Er der gået tid?

Ikke meget.
Ikke meget tid.

Kjolen er gledet op og forråder to bulede lår.

Jeg rejser mig, børster løst græs af arme og ben, og ser det i samme bevægelse:

Der hvor jeg har gnedet, har hinden antaget en usund farve. Åretegningerne er blevet mørkebrune, nogle steder sorte.

Jeg ranker mig mekanisk i forventningen om mødet med en instans.

Afsløringen.

At blive ført væk.

Under strenge blikke, der fortæller mig, at jeg burde vide bedre, men der kommer ikke nogen.

Ingenting sker.

Hvilken mærkelig sprække eller blind vinkel er det, jeg har kilet mig ind i?

Uanset hvad er det noget rod.

Den fugtige varme har dampet fortidens konvolutter op og spredt indholdet omkring mig.

Jeg føler mig søsyg.

Overlistet og gennemblødt.

Jeg vil melde mig og få bragt tingene i orden. Komme med en ligefrem undskyldning og bede om hurtigst muligt at blive fri for den her krop igen. Jeg havde glemt alt om inkarnationens astronomiske tyngde, følelsen af et jernstempel, der trykkes ned og samler det hvirvlende frie i en tæt kage under sig, hjernen der nagles til fødderne af dirrende strenge, som hukommelsen straks begynder at spille sine ørehængere på.

Melde mig. Godt.
Men hvor? Og til hvem?

Jeg kniber øjnene sammen. Gennem disen er engen en støvet violet flade. Der er ingen kiming, ingen fornemmelse af en slutning. Alting er jævnt, alting tier.

Jeg genkendte byen med det samme, fra filmene formoder jeg, jeg har aldrig selv været i USA. Hun var blevet meget tynd og ikke længere helt ung.

Det betyder, at drengen er blevet mand, og den mellemste for længst en voksen kvinde.

Hvis de da -

Men hvorfor skulle de ikke det?

Slip det! Ryst dig, som Trille gjorde det, når hun kom op på stranden. (Sandkorn og dråber af havvand stod i en stålfarvet glorie om hende).

Nysgerrighed kræver ingenting for at gro, hvad beskedenhed angår kun overgået af karse.

Spørgsmålene ligger på tungen som kirsebærsten.

Slug dem. Et for et.

Med hinden i ryggen begynder jeg at gå, ligeud og med faste skridt. Efter et stykke tid standser jeg og løfter hænderne til munden.

Hallo?

Min stemme lander som en sko et par meter fra mig, og ingen svarer.

Klokken er vendt tilbage ... nej, vent, jeg kender udmærket den lyd! Det er slet ingen klokke, men lyden af billige metalarmbånd, der kurer ned ad en arm og slår mod hinanden.

Jeg drejer omkring, og der, ikke engang to meter væk og iført den sædvanlige læderjakke, sidder min eksmand
og smiler sit gedebukkesmil, som om der ikke er gået både liv og en ubestemmelig mængde død, siden vi så hinanden sidst.

Du kom for sent, det ligner dig ellers ikke.

Troels! siger jeg, og efter alle disse år lyder hans navn stadig som en anklage i min mund.

DEL I

Hummerens skjold

1

Du tager et glas iste, tænker hun strengt og lukker hoveddøren, fortsætter op ad trappen, forbi køkkenet, ind i spisestuen og hen til hjørneskabet, hvor armagnacen står. Den fine, den de ellers kun tager frem mod slutningen af særligt vellykkede middagsselskaber, eller efter de komplet mislykkede, og Pita skal lade være med at kigge sådan på hende, med hovedet på skrå og et fortvivlet udtryk i de udstående øjne. Hun kan endnu fornemme en sart strøm i håndfladerne og den ru åbenhed over brystet.

Som Bee Wallens sidder der på kanten af sin sofa med en flaske Baron de Sigognac 1967 presset mod den venstre kind, er det svært at forbinde hende med den renowned spiritual expert, intuitive coach andpsychic medium, der smiler afslappet inde på hjemmesiden. Hun bliver nødt til at få gjort noget ved det. Billederne er over ti år gamle, klienterne lægger altid ud med at få et chok, og så skal de spilde tid på, så diskret som muligt, at komme sig over forvirringen, ligesom hun selv må hver morgen foran spejlet. Alderen ramte med et jordskreds pludselighed, og Bee ville give alt for meget for igen at opleve, hvordan det føles at kunne behage folk med ansigtet alene. Nu flakser deres blik omkring, på jagt efter et sted at finde hvile. Beauty is in the eye of the beer holder! kunne Pauline finde på at sige (når hun var i det humør). Bee ved stadig ikke, hvem hun citerede.
-	Kom nu bare her, siger hun og klapper på hynden ved siden af sig.

Pita fnyser entusiastisk og sparker ud med forbenene som en fed lille dressurhest.

-	Så bliv, hvor du er, fjollede hund, mumler hun og hælder, indtil væsken når kanten og flyder over. Bee bander lavmælt og læner sig forover, sætter læberne mod glasset, der, det kommer hun i tanker om nu, var Hudsons ynd-lings. Diamantglasset, kaldte han det, og plagede om at drikke af det, selvom det var så lille, at man konstant skulle fylde det på ny. Hudson som Bee ikke har set i snart et halvt år. Han er en god dreng, en ind-til-benet-god dreng, og selvom han aldrig var hendes, savner hun ham.

Hun slubrer, indtil det er sikkert at løfte det for at udføre den omvendte manøvre: glas til mund, så lægger hun nakken tilbage og tømmer det.

-	Hahhr, udbryder hun og må beherske sig for ikke at hamre glasset tilbage i bordet, som om der var tale om en disk, som om der på den anden side stod en tilknappet bartender parat til at lægge øre til strømmen af beklagelser, den endeløse række af eksempler på, at hun ikke duer til noget.

Men der er ingen.

Ingen, synger det i hende, ingen, ingen.

Hun fylder glasset på ny, drikker og bider den, efter kortvarig tingen med sig selv, over i to.

Det er, hvad det er. Og som hun indimellem siger, når det ikke går efter planen: Clairvoyance er ikke regnskabsføring, der er ingen garantier i det her fag. Hendes job er at høre det usagte, mærke det, som bare er en vibration.
Tanker så lette som et møl... Men denne gang fik hun ikke tid til at komme med nogen forklaring. Kvinden var besluttet på at komme derfra så hurtigt som muligt.

Min far, sagde hun og sprang op, ham er jeg på ingen måde interesseret i at tale med. Få ham væk!

Som om der var tale om et giftigt kryb.

-	Nej, det var ikke videre populært, var det vel, Pita?

Hunden har rullet sig sammen og er faldet i søvn i sin

kurv. Den ånder tungt gennem de forsnævrede næsebor, lyden beroliger hende.

-	Min baby, siger hun, med ét formildet, næsten rørt.

Hun var i øvrigt smuk, tænker Bee, omend hun klyngede sig til de alleryderste grene af ungdommens træ. Snart ville de ikke længere kunne bære, og også hun ville synke.

Og så var det gået skævt derfra, mere eller mindre.

Han havde virket så selvsikker, fuldkommen berettiget til at være der. Hans attitude havde narret hende. Det er sjældent, at nogen går rent igennem på den måde. Som oftest er der støj på linjen, og hun må sortere fra og spidse ører og fintune signalet, men ikke med ham her. Han havde stået lige ved siden af hende. Bee kunne lugte ham (en røget vaniljeduft og noget andet, hun ikke kunne sætte fingeren på ... noget køligt, pollenagtigt), og så - stik imod klientens instrukser - havde hun lukket ham ind.

Det skulle hun selvfølgelig ikke have gjort.

Det kan hun godt se nu.

Kvinden havde været klar i mælet: Jeg vil gerne tale med min mor.

Han havde været der som et søm i samme sekund, Bee åbnede vejen. Det var, tænker hun, idet hun skænker det
tredje glas, som om han havde ligget på lur. Hun synker tilbage i sofaens bamsede omfavnelse.

Derfra var det gået hurtigt:

Min mor, sagde jeg, ingen andre.

Jeg kan ikke lige fornemme hende, det er, som om han blokerer, kanalen er temmelig smal, må du forstå, men jeg er sikker på, at hvis vi inviterer ham indenfor, vil han give plads - osv., osv.

Her havde hun faktisk leet. En barsk latter, det tænker Bee nu.

Give plads? Du kender ikke min far.

Bee rækker hånden ud og tænder lampen, en gave fra Pauline, købt på Christie’s engang i begyndelsen af deres forhold for et beløb, hun har fortrængt. Alene fordi hun havde udtrykt beundring for en lignende lampe, der stod i vinduet hos den forfærdelige snob hos Coup d’état (de nægtede at støtte ham). De blå slørhaler cirkler udeltagende om porcelænsfoden, og på den anden side af vinduerne er det klaret op. Bee har ingen fornemmelse af, hvad klokken er, den kunne være alt mellem to og syv.

Hun lukker øjnene, og stuen forsvinder til fordel for et lækkert orange mørke. Den sitrende fornemmelse er ved at fortage sig. Normalt går det hurtigere, men det var svært at få lukket ordentligt ned med al den uro i rummet. Klienten ville ikke lade hende gøre arbejdet færdigt, og Bee så sig nødsaget til at proppe ham hastigt tilbage på samme måde, som man skubber rodet hulter til bulter ind i klædeskabet, fem minutter før gæsterne kommer.

Nej, den session havde på ingen måde levet op til hendes professionelle standarder. Når alt kommer til alt, er hun
stolt af sine evner og en seriøs udøver af et overordnet set ringeagtet og misforstået fag. På trods af hvad visse folk påstår på visse fora rundtomkring på internettet, er hun ingen plattenslager, hun er ikke ude på at udnytte nogens sårbarhed. Når der er kontakt, er der kontakt. Længere er den ikke. Hun er holdt op med at ønske, at folk ville kunne forstå det.

Her er en grund til at elske Pauline: Hun var ikke interesseret i »beviser«.

Og, hurtigt, en grund til ikke at gøre det: Pauline elsker ikke længere Bee.

Gad vide, hvad han har gjort? tænker hun, så insisterende er de i reglen kun, når der er noget, de angrer.

Stadig med øjnene lukket fast i drikker Bee ud, så lader hun sig glide ned på siden og trækker knæene op mod brystet.

Nogle minutter senere sover hun tungt.

Bumpet får Pitas ene tudseagtige øje til at åbne sig. Fra sin plads i kurven kan hun ikke se glasset, der er landet i tæppets dybe luv, kun Bees hånd, der hænger slapt ud over kanten af sofaen.
2

Fornemmelsen, der de sidste par dage har generet hende, giver endelig mening. Sidsel betragter det halvanden centimeter lange sytrådslignende væsen svaje frem og tilbage i toiletkummen, frastødt og med stigende fascination. Klokken er kvart over to om natten, og der er ikke noget at gøre. Apotekerne åbner igen i morgen. Hvis hun har bør-neorm, har Laura det også, og hvis Laura har børneorm, er hun ikke den eneste på sin stue. Det bliver ligesom dengang med lusene, en demokratisk plage, der kaster forbud og formaninger af sig og først i behandlingsfasen skiller fårene fra bukkene (hvem kæmmer hver aften?). Alle havde dem, og de, der ikke havde dem, fik dem, og de, der havde haft dem, fik dem igen, eller var måske aldrig sluppet af med dem. Granvoksne kvinder samlede håret i franske fletninger, og Sidsel misundte de mødre, der bar deres bag stramme, elegante slør. På den anden side kan hun ikke forestille sig Esthers mor have børneorm, eller Ibrahims far, der er høj og velduftende og så alvorsfuld i sin måde at sige helt almindelige ting, som godmorgen og farvel, på. Ibrahims far, der lige nu ligger og sover ved siden af Ibrahims mor, mens Sidsel er søvnløs og alene på badeværelset, toogtredive år gammel med orm i røvhullet.

Er hun virkelig så slem til at glemme at vaske hænder?

Bakterier skræmmer hende ikke og har aldrig gjort det.
Da Sidsel var på barsel med Laura, gik hun rundt med en flaske håndsprit, fordi de andre fra hendes mødregruppe gjorde det. Hun brugte den aldrig, og længe efter låget var knækket af, lugtede pusletaskens for af limoncello. Hun holdt op med at skolde sutterne allerede efter den første måned, stak dem bare ind i sin egen mund, og hvis der var sand på, spyttede hun det ud.

På sundhed.dk kan hun læse, at den voksne orm slår sig ned i første del af tyktarmen, hvor den løseligt er fæstnet til slimhinden. Gravide orme kryber gennem anus til den omgivende hud, hvor de kan lægge op mod 10.000 æg. Dette sker ofte om natten.

Sidsel lægger telefonen på kanten af vasken og trækker ud.

Der var det igen. Fornemmelsen af at nogen skriver med en fin pen på indersiden af hendes endetarm, broderer på den mindste pude.

Hun henter en stol fra køkkenet, kravler op, trækker trusserne ned om knæene og spreder balderne mod spejlet. På den måde, vrangvendt og glinsende, virker røvhullet organagtigt og som noget, der burde sidde længere inde i kroppen. Hun maser med håndfladerne på hver side og åbner det yderligere. Da hun ser noget, et hvidt glimt, slipper hun med højre hånd og jager pegefingeren ind. Den er kold og tør, og det gør ondt. Man fanger selvfølgelig ikke noget på den måde. Hun vasker hænderne igen, først med håndsæben, så opvaskemiddel, før hun går tilbage i seng og prøver at græde med øjne, der føles som to solbagte sten, fordi det mest af alt er tåbeligt.
Den næste morgen er Laura begejstret.

-	Hvorfor står den her? kalder hun ude fra badeværelset, højere, fordi Sidsel ikke svarede første gang.

-	Jeg brugte den i går, råber hun og ruller gardinet op. Det regner endnu, og på den anden side af gaden er lyset slukket i alle vinduerne på nær det, der ikke gælder. Den gamle mand med geranien og de røde stearinlys lader altid en enkelt lampe stå tændt natten over. Klokken er kun lige blevet seks, Sidsel har sovet sammenlagt fire timer, og hovedpinen svirper gennem venstre side af kraniet og hele vejen ud i hånden, da hun bukker sig forover for at trække i jeansene.

-	Jeg kan jo slet ikke komme forbi! hviner Laura lykkeligt.

-	Så flyt den, siger Sidsel, nej, vent lidt. Lad den stå, jeg kommer.

-	Skulle du nå noget? spørger Laura, da Sidsel igen står på badeværelset. Det tykke, mørke hår har løsnet sig i løbet af natten og hænger ned foran hendes ansigt. Sidsel kan ikke huske, hvornår de opdagede, at Laura ikke længere behøvede hverken børnebræt eller skammel, men kunne springe op selv. Hun finder en elastik og samler håret i et springvand.

-	Nej ikke tut, fletninger, Laura ryster voldsomt på hovedet.

-	Vi laver dem senere, siger Sidsel, efter morgenmaden. Lau, jeg skal lige spørge dig om noget -

Pigen ser op, opmærksom på skiftet i sin mors tone. Som mange børn har hun denne seismografiske evne.

-	Har du mærket noget i numsen? Noget der klør?
Laura tænker sig om.

-	Faktisk slet ikke.

-	Heller ikke i går, da du skulle sove?

-Nej.

-	Så kald, når du er færdig.

-	Du lovede at lave fletninger.

-	Efter morgenmaden, det sagde jeg også. Kald på mig, du må ikke trække ud.

-	Hvorfor?

-	Fordi jeg lige skal se noget.

Selvom Sidsel går så langt som til at pirke i lorten med en spisepind, hun finder i køkkenskuffen, er der ikke noget at se. Laura hopper op og ned bag hende, oprømt over alt det uventede, morgenen allerede har haft at byde på. Først stolen midt i det hele, så dette: hendes mor bøjet ind over toilettet på jagt efter noget hemmeligt i hendes lort!

Med en knurren smider Sidsel spisepinden ind i brusekabinen og trækker plastichandsken af. Nogle gange er hun alligevel glad for, at det bare er hende og Laura, at der ikke er vidner til disse mørke og rodede morgner.

Der er otte numre før hende, og ventende mellem hylderne kommer hun i tanker om stadig flere ting, hun godt kunne bruge: deodorant, hælcreme, Decubal til Lauras kinder og vitaminpiller; hvorfor fanden tager de ikke allerede sådan nogle? I det mindste. Og rensemælk, længe har hun nøjedes med vand og et håndklæde, hendes hud ville have godt af en rutine. Rens, toner, fugt og et bredt pandebånd til at holde håret væk fra ansigtet.

Da apotekeren har slået varerne ind, må Sidsel gøre sig
umage for at skjule forskrækkelsen, og hun er nær ved at glemme pillerne.

-	Jo forresten, jeg skal have noget mod børneorm.

-	Det er Vanquin, du er ude efter. Hvor mange personer drejer det sig om?

-	Et barn og en voksen.

-	Ja tak.

Han taster heldigvis på en meget forretningsmæssig måde.

-	Og der er ingen andre voksne i husstanden?

Det har Sidsel ikke tænkt på.

-	Det er sådan, at alle, der har haft regelmæssig gang i et hjem, der har fået børneorm, bør tage sådan en kur. Ellers går man bare og krydssmitter hinanden, og så kan man begynde forfra.

Krydssmitter.

-	Nej, siger Sidsel, det kan jeg godt se. Det er ikke så heldigt.

-	Var det bare de to så? Et barn og en voksen?

-	Giv mig tre. To voksne og et barn.

-	Ja tak, siger apotekeren og snøfter fornøjet, og så er du bare ekstra opmærksom på hygiejnen, og på at få vasket linned ofte i det næste stykke tid. Det kan også være en god idé at klippe neglene helt ned, han holder sin egen hånd op mellem dem, fordi æggene simpelthen går ind og sætter sig under neglekanten og bliver overført til munden, og så kører hele møllen igen.

Hun kommer først i tanker om panodilerne, der skulle have båret hendes hoved gennem dagen på deres lette
bedøvelse, idet hun låser ladcyklen fast til smedejernshegnet. Det er der ikke noget at gøre ved. På den anden side adskiller en smal stribe græsplæne museets personaleindgang fra fortovet. At lukke sig ind gennem egetræsdøren med et rutineret nik i retning af portvagtens glasbur fylder hende efter et halvt år stadig med en særlig form for fryd, som hun i dag ikke når at registrere, før ærgrelsen over at komme for sent fylder det hele. Inde i foyeren trækker Sidsel regnbukserne af og kører en hånd gennem håret, der er kort og mørkeblond. Det blev aldrig sig selv efter graviditeten, og på frisørens anbefaling lod hun det for nogle år siden klippe. Hun er kommet til at holde af den hårdhed, som frisuren forærer hendes ansigt, for modsat sine søskende har Sidsel ikke arvet sin fars træk. Hendes hud er lys og følsom, og hun har en tendens til blødhed omkring kæben. Kindbenene, den ciselerede amorbue og brede, lige næseryg er der ingen spor af hos hende, som til gengæld har sin mors mennesketække. Folk bryder sig om Sidsel. Hun gør dem veltilpasse i modsætning til sine søskende, der begge, men af forskellige årsager, kræver mere tilvænning.

I garderoben undgår hun spejlet og skynder sig i retning af værkstedet, hvor hun burde være i gang for længst.

- Sidsel!

Vera hænger ud over trappens gelænder og ser ned på hende. De er omtrent lige gamle, og Sidsel opgav med det samme at konkurrere med hende. I dag er kunsthistorikeren klædt i mandarinfarvet rullekrave og en ruskindsnederdel, som ville have fået Sidsel til at ligne en, der havde fået en fiks idé aftenen forinden.
-	Birthe bad mig hente dig. Hun vil snakke med dig om noget.

-	Sagde hun, hvad det drejer sig om? spørger Sidsel og følger med Vera op på førstesalen. Birthe har aldrig tidligere bedt hende op på sit kontor.

-	Ikke rigtigt, siger Vera og genner hende foran sig ned ad gangen og ind gennem en åben dør.

Sidsel sætter posen med apotekervarer fra sig på gulvet og smiler til de to kvinder i sofaen. Den ene er Birthe Kåszner, inspektøren for museets antikke samling, den anden præsenterer sig som Jeanette, og Sidsel genkender hendes hennafarvede fletning og similielastikken fra kantinen.

-	Det var godt, siger Birthe og nikker mod den tomme stol over for dem, sæt dig bare.

Rummet dufter af kardemomme, og både nyt og gammelt, men frem for alt rart. Det har engang været mindst dobbelt så stort, men i takt med besparelserne er de fleste administrative områder blevet udstykket i mindre og mindre bidder. Alligevel har kontoret endnu noget uanstrengt majestætisk over sig, væggene er malet med sennepsgul limfarve, og der må være omkring fem meter til loftet. Sidsel befinder sig stort set aldrig på førstesalen. Kontakten med museets ansatte er gået gennem Nana, stedets chefkonservator og Sidseis overordnede. Det er kun Vera, hun taler med til daglig, når de er nede i gården for at ryge. Ellers har Sidsel koncentreret sig om sine statuer, sine sten og relieffer. På bordet mellem dem står en termokande og kopper i en stabel, men ingen gør mine til at sætte dem i bevægelse.
-	Har du talt med Nana?

Sidsel ryster på hovedet.

-	Godt, siger Birthe, jeg skal gøre det kort. Der har været et uheld på British Museum, med en af vores syriske buster. Jeg er faktisk ikke helt sikker på, hvad præcis der skete, om det var en besøgende, der kom for skade at skubbe til den, eller om der er tale om en fejl fra deres konservatorers side, men sagen er, at der er kommet et afslag i Skønheden fra Palmyra. De ringede i går, helt ude af den. Det er aldrig før sket i museets historie, siger de. De vil ikke gøre noget, før vi er kommet, af hensyn til forsikringen. Samtidig ser det jo ikke så smart ud med sådan en tildækning midt i deres udstilling, så de er temmelig desperate for at få nogen derover. Og det var så her, vi tænkte på dig.

-	Hvad med Nana?

-	Nana har ikke mulighed for at tage af sted.

Birthe er ikke uvenlig, men hendes facon får Sidsel til at føle sig som en lallende amatør.

-	Jeg talte med hende i går, fortsætter inspektøren, og hun er tryg ved at sende dig i sit sted. Så vidt jeg kunne forstå, har du allerede ret omfattende kendskab til samlingen?

Sidsel nikker.

-	Jeg skrev speciale om konservering af eroderet sandsten. Jeg brugte en fra magasinet som case.

I ugerne op til afleveringen var palmyrianernes skråsikre stenansigter begyndt at hjemsøge hendes drømme, og selvom det havde været en lettelse at blive færdig, får tanken om at komme helt tæt på den smukkeste af dem alle Sidseis hjerte til at banke begærligt under skjorten.

-	Jamen, så er det måske noget, du ville have mod på,
siger Birthe, i så fald rejser du i morgen eftermiddag og skulle meget gerne være hjemme igen i løbet af søndag.

British Museum. London.

Det kan hun ikke.

Sidsel har allerede trukket for store veksler på sine veninders hjælpsomhed de sidste par måneder. Da Laura var yngre, generede det hende ikke at bede om lidt af den tid, de var så rige på, men nu, hvor de har fået travlt med deres egne børn og jobs og renoveringsprojekter, vægrer hun sig ved tanken.

Vera, der af nysgerrighed er blevet hængende på kontoret, bevæger sig uroligt bag hende, og Sidsel forstår, hvad der lige er sket: Ledelsen giver hende en mulighed. De holder hende frem og lyser på hende. Nana roser hende ikke, men på den anden side har hun heller aldrig udtrykt utilfredshed med hendes indsats. Nu viser det sig, at hun stoler på hende.

-	Det kan jeg godt, siger Sidsel og mærker sit hoved bevæge sig op og ned, længe efter at det burde være holdt op.

-	Fint. Det er flodhesten, du sidder med i øjeblikket, er det ikke?

-	Jo, siger hun og mærker dem igen. Enterobius vermi-cularis, deres pinligt tydelige kildren.

-	Den løber jo ingen vegne, siger Birthe og taler en tid om udstillingen, der, bortset fra uheldet, skulle være ganske vellykket. Gennem vinduet kan Sidsel se over på de våde kastanjetræer og bag dem rutsjebanens snoninger, som indimellem gennemløbes af et mørkerødt vogntog. De få passagerers hår pisker omkring i den klamme forårsluft, skrigene når dem ikke på kontoret.
Selvfølgelig kan hun ikke bare tage til London i weekenden.

Hvad tænker hun på?

Hvorfor gør hun alting så svært for sig selv?

Binder stramme knuder, som hun selv skal løse op igen.

-	Praktikken, siger Birthe og slår hænderne let sammen, sikkerhedsgodkendelser og så videre, alt det gennemgår du med Jeanette. Det fik jeg heller ikke sagt, Jeanette er vores registrator. Det vil sige, hun står for det rent formelle i forbindelse med museets ind- og udlån. Forsikringer, kontakt til toldvæsnet, MTAB og den slags.

-	Alt det kedelige, siger kvinden med en hæs stemme, hvis vestegnsintonation straks vinder Sidseis hjerte, papir-nusseriet. Og hvis det bliver dig, vi sender af sted, skal vi to lige stikke hovederne sammen en gang i løbet af i dag. Men nu må I have mig undskyldt, de damer. Der er nogle meget insisterende franskmænd, der prøver at komme i kontakt med mig, kan jeg se, hun holder telefonen op foran sig.

Vera følger med et lille vink efter registratoren ud.

Deres afsked efterlader Sidsel og Birthe til hinanden og den uvante situation. Oppe på himlen bryder solen frem, og vinduets sprosser tegner mønstre på gulvet, smalle mørkeblå streger og kors, der øjeblikket efter er væk igen. Sidsel svarer på spørgsmål og tæller ned fra et højt tal indvendig, det er et gammelt trick til at komme igennem situationer som denne. Hun burde bare sige det nu. Få det overstået.

Fire ture når Det Gyldne Tårn at køre langsomt op, styrte sig ned og hæve sig halvvejs op igen, før Birthe slipper hende fri. Ude på gangen møder hun Vera, der skynder sig væk med en undskyldning om at skulle på toilettet.
Sidsel har ondt af hende, og så alligevel; hvis det er første gang i sit liv, Vera oplever at være den mindst vigtige, er det ikke et øjeblik for tidligt.

Op ad dagen er Sidsel kommet i bedre humør. Det er, uanset hvad, en god ting, at de har spurgt hende. Medicinen virker, kløen er gået i sig selv, og desuden viste Vera sig at være mere storsindet, end Sidsel havde frygtet. Uden at skjule sin overraskelse lod det til, at hun var oprigtigt glad på hendes vegne. Det er jo en vild tillidserklæring at give dig den opgave, havde hun sagt, da de efter frokost var gået ned i gården for at ryge, prøv lige at forestille dig, hvis det er en besøgende, der har skubbet til den. Shit, og så lige Skønheden! Og så havde hun grinet og vist sin manglende kindtand og en bred tunge, og Sidsel fik dårlig samvittighed over at have dømt hende for hårdt. Jo mere hun tænkte over det, desto mere ville hun ønske, at de begge to kunne tage af sted. De er vel efterhånden en slags veninder, det kunne blive en venindetur. Sådan en har Sidsel ikke været på, siden hun fik Laura. Når de blev færdige på museet ud på eftermiddagen, kunne de drikke øl og kigge på mænd, og måske ville der opstå et åbenhjertigt øjeblik mellem dem. En fortrolighed stor nok til at Sidsel, varm i brystet af Guinness, ville beslutte sig for at fortælle Vera om sit sidste besøg i byen for snart seks år siden: hvordan hun med rystende ben og en mave, der trak sig sammen i spastiske kramper, krydsede universitetets forhal med Laura i en bæresele. Hun kunne fortælle om de tredive ubeslutsomme minutter, hun tilbragte på en polstret bænk på lærergangen, før hun skyndte sig ud i regnen, tog tuben tilbage til
hotellet, hentede sin kuffert på værelset og bad receptionisten bestille en taxa til lufthavnen. Sidsel ved stadig ikke, hvad hun havde regnet med, der ville ske, hvis hun havde taget de sidste skridt over til hans kontor og banket på. Hvis hun uden at sige noget havde lindet på jakken, så han kunne se ned i barnets tætte mørkebrune hår.

Sidsel får et chok, da det banker på. Der kommer sjældent nogen forbi værkstedet. Det ligger afsides og har indgang gennem gården, og hvis folk vil dem noget, ringer de og beder dem komme op.

-	Kom ind, siger Sidsel og drejer omkring på stolen, så hun har ansigtet mod døren. I højre hånd holder hun den hjemmelavede vatpind, der lige før gled nænsomt omkring i flodhestens røde marmornæsebor. Skulpturen skal lånes ud til Getty Museum i Los Angeles, og det er Sidseis opgave at sikre sig, at den er klar til transporten. Hun er, som ugerne er gået, kommet til at holde af det store dyr. Dens korte tykke ben og overdimensionerede snude (det er usandsynligt, at stenhuggeren nogensinde har set et levende eksemplar). Tanken om, at den skal pakkes ned og flyves over Atlanten, gør hende urolig. Den er skabt til at være del af en fontæne, der løber hule gange fra dens mund og ned gennem kroppen, hvilket gør den langt mere skrøbelig, end dens kompakte røde krop giver indtryk af. Hun bliver glad hver morgen, når hun møder og ser den stå der i halvmørket med højre forben løftet til hilsen.

Jeanette hoster, og Sidsel skynder sig at flytte sin taske og posen fra den anden ledige stol.

-	Har du fem minutter, spørger Jeanette og bliver stående, for jeg synes ikke rigtig, Birthe fik forklaret det
ordentligt før. Det er ikke bare skulpturen, det her handler om. Hvis du tager af sted, kommer du til at fungere som museets repræsentant i London. Al kontakt med kuratorer, inspektører, konservatorerne på British Museum - det bliver dig, der står for det. Tænk på det sådan her: Værker kan ikke tale. De kan ikke fortælle, om de har det godt, om der er blevet passet ordentligt på dem, om der er blevet taget de rigtige forholdsregler. I løbet af de her dage fungerer du som deres stemme. Dit job er at lytte til dem og tale deres sag. Kan du følge mig?

Jeanette betragter Sidsel. Hendes øjne, som er små og lysende lavendelblå, er tegnet op med gnidret kohi.

-	Du er musestille. Giver det mening, det jeg siger? Jeg syntes bare, det var synd, hvis du gik og troede, du havde fået en loppetjans. Birthe kan godt være lidt hurtig i vendingen.

-	Det giver mening, siger Sidsel.

-	Er der noget i vejen? Ja, undskyld, men du ser sådan lidt blop ud.

-	Det er mest i forhold til pasning af min datter. Jeg er alene med hende. Den her weekend, tilføjer hun og væmmes ved sig selv.

-	Hvor gammel er hun?

-	Hun fyldte seks i december.

-	Er der mon ikke nogle friske bedsteforældre, der kan træde til?

-	Ikke rigtig, siger Sidsel.

Normalt har hun et glattere svar parat til den slags spørgsmål, men Jeanette har et ansigt, der afvæbner.

-	Mine forældre er døde, siger hun, og de andre bor i England. Jeg har ingen kontakt til dem.
-	Så for fanden, ja, det kan jeg godt se. Jeanette skyder underkæben frem og nikker.

-	Ved du hvad, Sidsel. Jeg kan sagtens sige det videre til Birthe, at det ikke går denne her gang. Så løser vi det på en anden måde. Det skal du ikke tænke på. Det var kun, fordi Nana virkede så forhippet på, at det skulle være dig, at vi tænkte, det kunne være en god mulighed -

-	Jeg vil gerne af sted.

Da hun har sagt det, forstår hun, hvor sandt det er. Med hele kroppen. Hun ønsker virkelig, at det skal ske. Hun vil tage metroen til lufthavnen og stige om bord på det fly. Hun vil gå omkring i gaderne, hun kender fra dengang. Hun vil være alene lidt. Sove længe.

-	Jamen, så skal du da til London. Skal vi ikke bare sige det? Når du har fundet en løsning, kommer du op til mig, og så sætter vi det i gang.

Jeanette sender hende et opmuntrende smil.

-	Okay, siger Sidsel og kan mærke tårerne trække i huden under øjnene, tak.

-	Selvfølgelig. Se du at komme tilbage til din flodhest.

Over museumsgården har skyerne pakket sig tæt, og

rummet virker meget mørkt på trods af det store glasparti. Sidsel finder sine cigaretter frem og trækker en lang cardigan, nogen har glemt på en knage, ud over sin egen sweater. Gården lugter af mados fra caféen. En kok løber ned ad en trappe med en stabel tomme plastickasser og sætter dem fra sig uden at ænse hende. Hun ryger og glemmer at nyde det. Der falder et par dråber på hendes håndled, hun stiller sig ind i porten, og snart efter regner det tungt.
Sidsel tænder endnu en cigaret, hun fryser. Hendes udånding bliver hængende i luften foran ansigtet. Vinteren nægter at slippe i år.
- På vej hjem, siger Niels og bider den anden vante af også. Han er standset, som hun bad ham om. Nu står han af og læner cyklen op ad hegnet om Kongens Have. Øjnene er knebet utålmodigt sammen, mens han lytter til sin søsters stemme. Trods det, at han ingenting foretager sig, han står med en hånd på sadlen og lader hende tale, udstråler han den form for rå energi, der tillader et menneske at lægge sig til at sove på en bænk i en hvilken som helst by i et hvilket som helst land og vågne den næste morgen, urørt og med alle sine ejendele i behold. Det er, som om verden går en nysgerrig bue udenom. Niels, der ikke kender til andet og heller aldrig har tvivlet på denne klippeagtige kvalitet ved sig selv, har i sammenligning fundet alt omkring sig vakkelvornt og ubeslutsomt. Han er vokset uden at læne sig mod de tilbudte blomsterpinde og espalierer. Resultatet er et menneske, der er sikrere og sejere i strukturen end de fleste på hans alder, og mere alene.

Der er nogle enkelte turister i parken, plænen er flere steder oversvømmet af regnvand. I sommer lå han her med Linn, mellem rododendronbuske og indtørrede mågelorte. Linn med sine store, solbrændte hænder og sine rulleskøjter. Linn som han ikke har set siden december, hvor han mistede ... eller ligesom holdt op med at... på et tidspunkt havde han bare ikke lyst til at give hende noget, og slet ikke
til at lade som om. Hendes bekymringer kedede ham, og kort efter var det ikke meget bedre med hendes drømme og fantasier eller detaljerne ved ting, som hun fandt det nemt at glæde sig over, langt nemmere end det samlede billede, som i sidste ende altid skuffede hende. Hvis han koncentrerer sig, kan han huske hendes hud, at den var glat og fugtig over skuldrene, tør på overarmene. I sommer, i det gule græs og med solen over dem, smagte hun af københavnerstangen, de havde delt, og græd over noget, han havde sagt, men blev god igen, som hun blev det, brovtende og lystig. På det sted, hvor hun havde bredt sit tæppe ud, ligger der nu en langstrakt sovsefarvet vandpyt og spejler trækronerne i sin fløjlsagtige overflade. Han ser på den dirrende gengivelse af sorte grene og bag dem himlen, mens han lytter til Sidsel. Hendes stemme er hektisk og vævende, og det irriterer ham.

-	Hvad er det, du vil spørge om?

Sidsel trækker luft ind.

-	Niels, det larmer helt vildt. Hvad laver du?

Han vender sig om. De kommer gående op ad Gothers-gade, under det pebergrå skydække.

-	Det er livgarden.

-	Kan du ikke gå lidt væk?

-	Det kan ikke betale sig, det er overstået om lidt.

Drengene har smalle, hårde munde, og næserne peger

lige frem. Han forsøger at skelne dem fra hinanden, men det er svært, når de ser så præcis lige åndssvage ud. Stroppen dækker hagen, og kinderne er røde i det hvide, plaget af eksem og akne. Vinden får pelsen på huerne til at lægge sig ned og stritte, dele sig i skilninger. Knæene hakker lige op, op, op, op. Lyden af deres skridt falder sammen med
tværfløjten, der støder sine korte muntre toner ud. Melodien klatrer til hysteriske højder, trimler ned i en dal, for straks på ny at stræbe mod tinderne.

-	Du lægger ikke på, vel? Jeg venter, til de er gået forbi.

Han sænker telefonen. Ved synet af det idiotiske optog

vristes den sidste smule glæde fra ham. Det burde deprimere alle, at noget så overflødigt får lov at forny sig. De mange blå bukser, der skal sys, nye jakker, besværet forbundet med indkøb af støvler og huer, rekruttering af drengene. Det er manglen på fantasi, der generer ham. Det glat-nakkede. Om dem står en sød hørm af artighed, iblandet det selvtilfredses ramme stank. Han fryser om hænderne, han skal tisse. Han har ikke spist siden i går aftes, ikke sovet nok i flere uger. Og nu det her, skide dosmere.

-Ja?

-	Det var dig, der var ved at sige noget.

-	Jeg spurgte dig, hvad du ville spørge om.

Han kan godt høre, det lyder hårdt. Sådan er det ikke ment. Hun tøver, så taler hun:

-	Der er sket en ulykke med et af vores udlån, og de vil gerne have mig til at se på det. Problemet er, at busten står i London, og hvis det er, skal jeg rejse allerede i morgen og være der weekenden ud. Jeg har tænkt på at tage Laura med, men det ville ikke give mening, tror jeg. Det ville ikke blive sjovt for nogen af os.

Hun har talt meget hurtigt, nu bliver hun stille. Hun har stadig ikke sagt, hvad hun vil sige, hvad hun egentlig vil sige, men hun er for gammel til at blive hjulpet på vej. Først da hun har taget sig sammen til at spørge ham direkte, siger han ja uden forbehold og med det samme.
-	Er du sikker? Det er to hele dage.

Han kan høre hendes lettelse, anspændtheden har forladt stemmen som en hund gennem en låge.

-	Selvfølgelig. Det vil være mig en ære.

-	Åh, Niels, tusind, tusind tak. Det er virkelig dejligt, at du gider. Jeg siger det videre til Jeanette med det samme. Er det i orden?

-	Som sagt, ja.

Han spørger ikke, hvem Jeanette er. Sidseis taknemmelighed gør ham ilde til mode. Havde hun forventet, at han ville sige nej? Når det så åbenlyst betyder noget for hende at komme af sted? Da hun er færdig med at takke, bliver hun med det samme praktisk og inviterer ham over samme aften, så de kan »lægge en plan«. Udtrykket irriterer ham, men han bider det i sig.

-	Kan du være der klokken syv? Så kan I nå at hænge lidt ud, før hun skal sove. Hun taler stadig om at spille Afrikas Stjerne med onkel Niels.

-	Jeg spiller med glæde alle de imperialistiske brætspil, som barnet ønsker.

Sidsel ler overgivent og takker igen.

Så har de lagt på.

Langt væk kan marchmusikken anes over dagens lydsuppe. Niels lader afstanden absorbere den helt, før han trækker vanterne på og rejser cyklen op, ser sig omkring efter en port eller en baggård, hvor han kan tømme sin blære uden at ødelægge nogens gode humør.

Den første del af turen bruger han flere kræfter end nødvendigt. Niels pisker ud ad Gothersgade, over broen og
drejer ned på grusstien ved søerne, så det sprøjter fra baghjulet. Det gode er ofte helt enkelt: at øge farten og for hver omdrejning mærke, at han kunne blive ved. At i dag er en af de dage, hvor der ikke er nogen bund i ham, og ingen øvre grænse.

For nogle uger siden, da han vågnede med samme fornemmelse, gik han en tur på små tyve kilometer. Sydpå ud af byen og tilbage igen, fordi benene ville det, og fordi det var nødvendigt. Niels bilder sig ikke ind at være immun. Han mister af og til proportionssansen og bliver offer for de samme uværdige fælder som alle andre: småtskårne bekymringer om, hvor han skal bo, og hvad han skal leve af, og hvad han, med en træt formulering, skal blive til. Den her længsel efter at nogen spænder ham fast i et sæde og stikker ham en malebog og en pakke saftige tuscher. Det er borgerligheden simpelthen, der som en eksistentiel lynafleder trækker opmærksomheden væk fra det egentlige og i dets sted tilbyder dynevarme og regnestykker. Heldigvis plejer han at genkende sin egen svaghed tids nok til at reagere. På turen ud af byen kastede han den af sig og stod endnu en gang afklædt foran tilværelsen. Ømskindet og ren, klar til at skrabe og slå sig på virkeligheden, og strengene, der bandt ham til de vedtagne forestillinger, virkede mere illusoriske end nogensinde. Opløftet af den ny lethed havde han bredt armene ud og gået sådan, korsformet, gennemstrømmet, i rabatten. Allerede efter et par minutter blinkede en bil ind til siden, og kvinden rullede sit vindue halvvejs ned for at spørge, om alt var i orden her? Hun var overrumplet af sin egen barmhjertighed, og Niels fik lyst til at forskrække hende, men
lod være. Der var en tillært strenghed over hendes ansigt, som han syntes om. Hun var sikkert en form for pædagog til daglig. Ja for helvede, svarede han. Alt i orden med dig? Kvinden nikkede, mange små hurtige nik bag glasset, der gled op og sluttede tæt med et svup. Han blev stående og vinkede med begge arme, indtil bilen drejede om hjørnet. På hjemturen lagde han vejen omkring bådehavnen. Han bestilte frikadeller med sylt og en øl i sejlklubbens cafeteria og satte sig ved et bord nær vinduerne. Fire ældre mænd med knoldansigter og stift alkoholikerhår bemærkede hans tilstedeværelse, men lod ham være. Han fik lov at spise og drikke i fred. Ingen følte behovet for at sige noget. Det uvante var ikke bedre eller finere end det vante. Hvorfor pege på det? De var fiskere, mellem dem drev noget usynligt, som forbandt dem. Ligesom nogle dyreflokke lod de til at kommunikere via en ladet stilhed, blikretninger og lavmælte grynt. Han kunne ikke tage øjnene fra mændene, og med ét gik det op for ham, at han elskede dem, at det var det, han kunne mærke. Niels lo bag sin flaske. Han måtte selvfølgelig holde det for sig selv, og under hele måltidet lyste hemmeligheden ham op indefra. Der sad han, Niels Gabel, og glødede, tilfreds som et græskar. Efter maden gik han, uden et ord til mændene, uden overhovedet at se i deres retning, ned til vandet og røg med underbenene ud over kanten af havnebassinet. Det var en klar dag, knoglekold, men han var klædt på til det. Af årsager, der hverken er principielle eller praktiske, men en blanding af begge dele, ejer Niels kun meget få stykker tøj. Til gengæld går han op i materialerne. Ren uld eller hør, et par silkeskjorter til festligt brug. Den tomatrøde
kasket og halstørklædet, der skinner grønt som en andriks hals, hvis lyset falder rigtigt på det. Den dag var han gået ud fra, at det var foråret, den kommende varme, han kunne mærke som en fjeder i brystet, men tog fejl: Midt i april vendte nattefrosten efter nogle ugers pause tilbage, og han måtte finde skiundertøjet og skaljakken frem igen.

Det er stadig koldt. Væksterne er hårde og indadvendte i deres bede i parken, men der er også noget andet... Han bemærkede det i nat, da han var ude at sætte plakater op. Fra jorden stiger en lugt af løg, og i bøgehækkenes lanseformede knopper, der går i ét med de glatte grene, kryber bladene sammen som gæster til et surpriseparty. Det vil sikkert ikke kræve mere end to-tre ærlige solskinsdage, før alting revner med et dunet trut. Men lige nu regner det, eller det regner igen, først prikvis, men lidt efter målrettet. En skrå, kold regn, der slår mod hans kinder og pande. Niels sætter farten ned og samler jakken i halsen med den ene hånd, krydser Trianglen og fortsætter nordpå ud ad den sjælløse Østerbrogade.

Han sagde ikke noget om på lørdag, og hvis ikke Sidsel kommer i tanker om det af sig selv, ser han ingen grund til at nævne det i aften. Efterhånden anser Niels deres moster for at være sit personlige problem. Sidsel gav op for længe siden, og Ea er ude af billedet. Gaven har han haft liggende i nogle uger. Efie får en saltstenslampe og en flaske portvin. Hun har ikke tænkt sig at holde op, og det kan lige så godt være noget ordentligt, hun drikker.

Nej. Han kommer ikke til at bede om lov.

Da han kører gennem Hellerup, kan han lugte havets rådne drageånde. Han har fået varmen, uldundertrøjen
klæber over lænden, og han kan høre sig selv i øret: Puls slagene falder regulært og glædesløst som fra en kirke klokke.
Vi er blevet enige om at holde afstand.

Ingen af os orker en opførelse fra vores fortids skyggeteater.

Et stykke fra mig, halvvejs skjult af dampen, som hinden afsondrer, går Troels omkring med hænderne dybt i jakkens lommer og skuldrene skudt op, som en, der tænker eller undersøger noget vigtigt.

Det er for længst kommet frem, at ingen af os ved, hvordan vi er endt her, eller hvordan vi kommer herfra.

Nynner han?

Han nynner.

Nogle spredte toner lander hos mig, men aldrig nok til at bygge en model af melodien.

Af gammel vane går jeg i gang med at stirre mig gal på hans læderjakkeryg og den flade røv. Jeg anstrenger mig, indtil mine øjne føles som isklumper og min mund som en brændende busk.

Hej, råber jeg, stik den fløjte i lommen, gider du?

På vej op ad trappen beder hun til, at Hector ikke er hjemme. Det har ikke noget med ham at gøre, Ea har bare brug for at være alene. Efter besøget hos Beatrice Wallens var hun rystet kørt direkte hjem til Patti og Afshins hus i Inverness. Hun havde fortalt dem, hvad der var sket, og bagefter havde de spist Afshins som altid gode mad og delt to flasker vin. Patti kaldte clairvoyance for noget senkapitalistisk bullshit, og det drak de på. De to virkede glade og forelskede, selvom det kun var nogle uger siden, Patti talte om at gå fra ham. Med et mørkt blik havde hun betroet Ea, at hun anstrengte sig for at begære ham. Hun fokuserede på de dele af hans krop, hun holdt mest af. Hakkede ham op i småstykker for at kunne nyde akten. Det gjorde ikke aftenen mindre hyggelig at tænke på det, og Ea var endt med at overnatte der. Jo ældre hun bliver, desto mere forvirrer andre menneskers forhold hende. Hun tog et billede af Afshin, der redte op til hende i gæsteværelset, og sendte det til Hector. Han svarede med det samme og bad hende hilse. Patti var kommet ind og havde kysset hende på panden med sin kølige mund, sagt: Lov mig at glemme alt om det, det er noget pis, det er vi enige om. Helt igennem falskt pis, beregnet på at narre penge fra folk.

Og husk, at det var Sand, der anbefalede hende.

Du kender Sand, Ea.
Hun labber sådan noget i sig.

Jeg ville bare ønske, at hun ikke belemrede andre mennesker med sine perverse tilbøjeligheder. Det overrasker mig, at du hoppede på den.

Ea nikkede, som for at sige også mig.

Men da hun vågnede i morges, var den der endnu.

Den?

En uro i kroppen. Et ubehageligt, summende punkt bag panden. Hun lå og lyttede til deres gøren-sig-klar-til-dagen-lyde og smilede artigt, da Patti stak hovedet ind ad døren, sagde farvel og endnu en gang bad hende om at glemme alt om det.

Der er stille i lejligheden. Ea træder sandalerne af foran måtten og venter med håndfladen mod væggen i gangen, som hun for nogle uger siden besluttede at male. Hun er tilfreds med resultatet og bliver glad, hver gang hun kommer hjem. Som hun havde forestillet sig, står den støvede orange godt til dørkarmenes og panelernes elfenbenshvide kantbånd.

- Hector?

Stilhed. Så blev det altså til noget i dag.

Ea henter et glas guavajuice, før hun går ind på soveværelset og smider sig på sengen. Pudebetrækket dufter rart af hans hår, en mulden, melonagtig duft. Gennem dobbeltdøren kan hun se ind i stuen, se, hvordan solen hænger fast i støvboldene under bordet og får dem til at lyse. Hun vil tage sig af det i aften, når de er der til at se det. Ea har ikke noget imod at være den, der står for rengøringen, men hun sørger for at minde dem om, at arbejdet ikke udføres af
diskrete alfer, mens de er ude. Hun forsøger at gå muntert og let til de huslige pligter og på den måde sætte et eksempel for Coco. Pigen er et rodehoved, og hun har arvet sin fars svaghed for ting, små figurer, dele af noget, stumper og dimser. Den første gang Ea besøgte deres hjem, fik hun et indtryk af at træde ind i en rodet og beskidt version af en af de forretninger, der har specialiseret sig i kitsch og tingeltangel. Der var intet sted at hvile øjnene, ikke en rolig flade. Plankegulvet tittede her og der frem mellem nedtrådte kludetæpper og måtter af vævet plastic, væggene bølgede med Cocos tegninger og polaroidfotos, og frugterne fik lov til at gro pels i deres skåle. I reolen kæmpede bøgerne om pladsen med dødningehoveder af glas, visne hængeplanter og tennispokaler. På gulvet var alt det, der ikke var plads til andre steder, arrangeret i bunker, der stod og svajede og nogle gange skred sammen med en susende lyd.

Siden Ea flyttede ind, har hun muget ud, nænsomt og et rum ad gangen. Hun ønskede ikke at fornærme nogen, men det var umuligt for hende at finde sig til rette i det mylder, de to hidtil havde omgivet sig med. Med Hectors nølende tilladelse fyldte hun den ene skraldesæk efter den anden, og det, hun ikke smed ud, gav hun væk eller solgte billigt. Hun vaskede gulvet ad flere omgange, sendte tæpperne til rens, tømte skuffer og skiftede lampernes ramponerede skærme ud, hun pudsede Peanuts terrarie og købte et hult stykke træ til ham i en dyrehandel. Øglen viste ingen tegn på taknemmelighed, men som hun havde håbet på, gemte der sig under fedtet og støvet og alle tingene en treværelses lejlighed med højt til loftet, karnapvinduer og
detaljer, der stammede helt tilbage fra opførelsen i slutningen af 1800-tallet. Et hjem de ikke ville være i nærheden af at have råd til, hvis det ikke var, fordi Hector havde stået på lejekontrakten siden 1998. De er ufattelig heldige at kunne bo, hvor de bor, med deres jobs og ikke-jobs og det midt-imellem. De sidste par år er lejen steget nogle hundrede dollars, men det er ingenting sammenlignet med resten af byen. Når hun hører, hvad folk betaler for deres kælderværelser, bliver hun chokeret. Ejendomspriserne på denne del af vestkysten er absurde. Techboomet har skruet boligpriserne op til et niveau, hvor ganske få kan være med, og i løbet af de seneste år er der dukket egentlige teltlejre op flere steder i Mission og kvarteret omkring Market Street. Elendige, improviserede byer inden i byen. Mennesker elsker og sover og skider og skændes og dør der, fordi de ikke har andre steder at gøre det. Ea læste et sted, at over firs procent af USA’s hjemløse bor i Californien, på grund af de lange somre og milde vintre.

San Francisco er ikke et sted, man bliver voksen.

Sådan havde Bianca sagt, før hun solgte butikken og flyttede til Portland. Ea fandt kommentaren usmagelig, men nu er hun begyndt at frygte, at hun havde ret. Der hviler en stemning af forhekset forlystelsespark over byen. Og mange af dem, Ea hang ud med, da hun kom hertil for snart ti år siden, er rykket videre. Til Albany, Piedmont, Mountain View. Til sommer fylder Ea femogtredive, og selvom hun forsikrede Patti og Afshin om, at besøget hos clairvoyanten ikke var en aldersting, var det lige, hvad det var.

En aldersting.
En dødsting.

På det seneste er Ea blevet stadig mere bange for at træffe forkerte beslutninger. Hun går rundt med en trykkende følelse af, at årene er arrangeret i en tragtform og den videste, den åbne, del aflivet ligger bag hende.

Hvis bare nogen kunne fortælle hende, hvad det gode, det rigtige, er, og hvordan man kommer derhen.

Sådan tænker hun indimellem.

Og så var det, hun havde mødt Sand, og Sand havde virket ukarakteristisk afbalanceret og fortalt om sit besøg hos Beatrice Wallens på en måde, der fik det til at lyde mindre desperat, end det havde føltes, da Ea nogle uger senere befandt sig med en kop myntete mellem hænderne i clairvoyantens underligt tomme stue med udsigt over Buena Vista Park.

Er der nogen særlig, du gerne vil i kontakt med?

Hun var overrasket over, hvor klart trangen meldte sig. Som tørst, drøj og umulig at ignorere.

Min mor, havde hun sagt. Jeg vil gerne tale med min mor.

Ansigt til ansigt med kvinden, der påstod at kunne formidle kontakt, var Ea blevet grebet af en kvælende længsel, hun troede var et overstået kapitel. Det føltes, som om nogen havde stukket en grydeske ned i hendes tarme og rørt rundt og rundt og rundt.

Din mor...

Beatrice havde siddet ganske stille, let foroverbøjet og med åben mund. Hendes blik var fæstnet til et punkt en halv meter til højre for Ea.

Erindringen om det næste, der skete, fylder hende med ubehag, angst smurt tyndt ud over kroppen.
Hector har ladet stuevinduet stå åbent, en trækvind får hængestolen med de påfuglegrønne puder til at dreje langsomt rundt om sig selv. Der sidder et papir i skrivemaskinen, herfra ser det blankt ud. Hver morgen skriver han et digt og lægger i Cocos madpakke.

Ea ruller om på siden og trækker sengetæppet med sig.

Lugten.

Havde det ikke været for den, ville hun let kunne have afvist det hele, affejet Beatrice som den svindler, hun højst sandsynligt er. Men hvordan kunne hun have tænkt sig til en lugt? Fra det ene øjeblik til det næste fyldte den rummet.

Eau Sauvage.

Parfumen var ikke til at tage fejl af, og under den, det kølige læder og pakken med gul Bali Shag.

Lugten af hendes far, når han kom hjem efter en lang dag.

Beatrice var klar i mælet: en mand, ikke en kvinde, i begyndelsen af halvtredserne, måske lidt ældre, temmelig høj, mørkhåret. Kunne det passe, han havde skæg? Gik han med smykker?

Måske orkede hendes mor ganske enkelt ikke mere?

Måske var hun ligeglad.

Tanken om Charlottes posthume afvisning gør ondt, og i et forsøg på at ryste smerten af sig gentager hun Pattis ord fra i går, efteraber den selvsikre indignerede tone.

- Spirituelt bræk. Senkapitalistisk bullshit. Pengemaskine.

Det hjælper faktisk.

Ea ser ned over sin krop, benene der stikker ud af afklippede denimshorts, knæene, blodårer på hendes lår står
frem i formiddagslyset. På natbordet hænger blomsterne, hun plukkede i går, allerede med deres lyslilla silkebløde muler: fire trætte drøvtyggere, der står og læner deres hoveder mod syltetøjsglassets kant.

Det er svært at leve med, at alting rådner, dækkes af støv, knækker og forvaskes. Ea rammes fra tid til anden af en længsel efter et sted, der er blankt og glat og rent og nyt, hvor mennesker ikke lugter, hvor ting ikke fordærves, fordøjes, hvor hår, negle, sygdomme og vækster ikke gror. Noget i retning af rumskibet i Kubricks film; omgivelser man kan spule rene.

Engang hun forsøgte at forklare det til Hector, havde han set på hende med oprigtig bekymring og sagt, at det jo var det modsatte aflivet, hun beskrev.

Det var døden, hun længtes efter.

Klokken er ikke engang elleve, Ea prøver at komme i tanker om, hvad tid Coco har fri om torsdagen. Hun har været pigens papmor i snart seks år. Om søndagen går de i svømmehallen sammen, og de weekender, hvor Coco er hos sin mor, kan lugten af klor give Ea tårer i øjnene af savn.

Nogle gange er det største mysterium ganske enkelt, at tingene er, som de er.

Risene er skyllet, og Hector svarer ikke på hendes beskeder. Det er en halv time siden, Ea sendte Coco i bad, men hun har stadig ikke hørt vandet blive tændt. Hun forstår ikke, hvordan pigen formår at blive så beskidt på en enkelt dag. Hvad var det, hun havde fået i håret? Det duftede krydret og karamelagtigt, som barbecuesauce, men barnet benægter alt.
-	Coco?

-	Hvad er der?

-	Du er ikke i bad.

-	Jeg er i gang med at tage mig sammen.

-	Må jeg komme ind?

Coco sidder på kanten af badekarret og læser i en manga-tegneserie. Hun ser op på Ea, da hun hører døren gå, ansigtet er på en gang årvågent og udtryksløst. Der er hul i den højre strømpe, to af hendes tæer titter frem.

-	Få det nu overstået, vi spiser om tyve minutter.

-	Om tyve minutter! Coco smider bogen fra sig, træder gamacher og strømper af og åbner for hanen. Vandet fosser ud i en klumpet stråle.

-	Du når ikke et karbad i dag, siger Ea og skruer på knoppen. Strålen forsvinder og kommer hamrende ud oppefra i stedet. Coco sukker og træder ind under bruseren. Det fine krøllede hår bliver gennemblødt og klistrer til hendes kinder og pande. Hun har taget på. Maven er struttende som en babys, men brystvorterne er mørke og hævede.

-	Du må godt låne min gode shampoo, siger Ea.

-	Hvilken en er den gode, jeg kan ikke se noget? Coco fægter med armene frem for sig. Ea rækker hende flasken, grebet af den velkendte trang til at ordne. Klippe hendes negle og spidserne på hendes hår. Måske endda plukke et par af de mørke dun mellem øjenbrynene. Når man er lille, sker der ikke noget ved at ligne en skovtrold; i de små klasser var Coco lærernes favorit, selvkørende og opmærksom, dygtigere end de andre børn til alting, men som ni-, snart tiårig? Det bliver ikke nemt for hende.
Barndommen er en ø, der synker i havet. Før eller siden må man forlade den, og man bliver kun så klar, som man bliver. Snart vil drillerierne begynde, det er hun sikker på. Det står klart, at Coco er anderledes end sine jævnaldrende, men Ea kan ikke pege på, præcis på hvilken måde hun skiller sig ud.

-	Klarer du den?

Coco nikker med lukkede øjne, og Ea lader døren stå på klem. Inde på spisebordet lyser hendes mobil op. Hector er på vej, trafik. Hun havde en karryret i fryseren, men der er mindre, end hun regnede med, så nu håber hun, de har en dåse kokosmælk stående et sted. Hun skubber døren til spisekammeret til side. Selvom vinduerne altid står åbne herude, dufter rummet sødt af hampen, hun bruger til at lave sin glidecreme. Egentlig er det ikke andet end et afkog af topskud og sheasmør, blandet op med æteriske olier og hældt på glas med en hjemmelavet label, men folk betaler gerne de femoghalvtreds dollar, hun har besluttet, at det koster. Til at begynde med solgte hun kun til sine venner og bekendte, men efterhånden får hun bestillinger fra mennesker, hun ikke aner, hvem er. I sidste uge var hun forbi postkontoret to gange, i alt seks glas sendte hun af sted. Det kan man selvfølgelig ikke leve af, men med tatoveringen ved siden af løber det faktisk rundt. Ea flytter Hectors cykel og stiller sig på tæer. Linser. Kikærter. Majs, flere majs og ingen kokosmælk.

Badeværelsesgulvet driver, og spejlet er dækket af damp. Ea skubber vinduet op og fjerner håret fra afløbet.

-	Coco, råber hun, jeg løber lige ned og henter nogle ting til aftensmaden. Jeg er tilbage om et kvarter.
-	Tjek.

Coco sidder bøjet over noget ved sit skrivebord, nøgen bortset fra en hættetrøje, hun må have fisket op fra vasketøjskurven. Ea bider sig i kinden. Hvorfor klæder hun sig ikke i noget ordentligt? Hvorfor er hun sådan?

-	Vi ses, siger hun. Jeg har telefon med, hvis der er noget.

-	Jeg tegner en tegning til Seven. Den bliver helt særlig Seven-egnet, tror jeg.

-	Det bliver han sikkert glad for.

-	Selvfølgelig bliver han glad.

Hun tager trappen to trin ad gangen. Nogle gange føles det, som om Eas bekymringer for Coco er uden begyndelse og ende, som en af de der bolde af elastikker, et fortættet kludder af ængstelige tanker. Indimellem deler hun dem med Hector, der altid beder hende om at lade være.

Med at bekymre sig!

Som om det er så enkelt, at man kan vælge det fra og til.

Hun skubber den lette gitterdør op med skulderen og hører den klikke i bag sig.

Bekymring. Kærlighed.

Coco er Coco, siger han, hun er klog og sjov, når hun gider, kan hun være hylende morsom, ægte morsom, og hun er kreativ. Se på alt det, hun skaber. Og det er sandt. Pigen har konstant gang i noget, man ser hende aldrig sidde og hænge over en tablet eller plage om at blive underholdt. Hendes fantasi er en fed muld, rugekasse for de særeste tanker og idéer. Det sker ikke sjældent, at man har oprigtig lyst til at hænge de malerier, hun laver i billedkunst, op på væggen. Hector har sikkert ret, det skal nok gå med Coco. Men det med deodoranten
vil hun snakke med ham om. Måske allerede i aften. De sidste par måneder har Ea bemærket, at Coco lugter af sved, når hun kommer hjem fra skole. Ikke den søde lugt af varmt barn, men besk voksensved. En far ved ikke sådan nogle ting, at de er afgørende, eller kan blive det, før man ved af det.

Hendes egen gjorde i hvert fald ikke.

På pladsen foran kirken har et par slået deres telt op, kvinden sidder på den brede trappe og spiser en sandwich. Hun er yngre end Ea og smuk på en ræveagtig måde. De kan ikke have været på gaden særlig længe. Hunden, der ligger mellem hendes ben, løfter hovedet og knurrer, idet Ea går forbi. Den har et rødt tørklæde bundet om halsen, som en hund i en film. Bag sig kan hun høre kvinden skælde voldsomt ud, luk røven, Alfie. Dumme dyr. Ea løber det sidste stykke ned til Bi-Rite. De er for dyre, men tættest på, og hun skal ikke have andet end den kokosmælk.

-	Hey!

Sand må være trådt ud fra butikken øjeblikket før. Nu står de over for hinanden, og Ea når ikke at sige noget let og afværgende, før Sand har trukket hende ind i et kram. Hendes ruskindsjakke lugter af grannåle.

-	Ha! To gange på en uge. Hvordan gik det?

-Åh, siger Ea og trækker striktrøjen tættere omkring sig, det ved jeg ikke rigtig. Det endte lidt pludseligt, vi blev ikke færdige.

Sand spærrer øjnene op.

-	Hvordan ikke færdige? Skete der noget. Åh nej, lad være med at sige, der skete noget.
Ea forstår med en forsinkelse, hvad misforståelsen går ud på. Sidst de stødte på hinanden, var hun på vej til en fælles venindes hjemmefødsel.

- Nej, nej, det gik så godt. Jeg misforstod dig. Det var den smukkeste oplevelse!

Ea giver så mange detaljer, som hun kan være bekendt, og lytter efterfølgende til Sands beklagelser over en kolle-gas langtidssygemelding fra boghandlen.

Bagefter, da de har sagt farvel, og Ea er på vej tilbage til lejligheden med kokosmælken i den ene hånd og sin pung i den anden, føler hun sig skyldig. Hun ville aldrig have udleveret sin veninde på den måde, hvis det ikke var, fordi hun var skrækslagen for, at Sand ville spørge til besøget hos clairvoyanten.

Hvor ufint og typisk hende at bruge et andet menneskes bløde sted som skjold for sit eget.

Pladsen uden for kirken er tom, der er intet spor af teltet og dets beboere.

Men hun kan høre dem, kan hun ikke?

Deres stemmer.

Ea standser og lytter.

Jo, nogen taler.

For langt væk til at hun kan høre, hvad der bliver sagt.

En radio der kører i husets fjerneste værelse.

Hun drejer rundt. Gaden er øde, kirkens svære dør lukket med en kæde. Længere henne ad trappen vipper plasticfolien fra pigens sandwich i aftenvinden.

Bag den hvide mur ligger kirkegården. Da Coco var yngre, gik de af og til derind og betalte fem dollar for at ringe med klokken. De elskede begge to at sætte det tunge
stykke metal i bevægelse højt over dem, at se knebelen slå mod siderne og lade slagene regne ned over kvarteret som skældud.

Kan de være gået derind for at være i fred?

Det er sent, og porten er låst.

De er måske hoppet over.

Men hvad med hunden?

Uden at kunne forklare hvorfor føler Ea meget stærkt, at det angår hende.

Deres beslutning, deres forsvinden.

Ude på vejbanen kører en bil forbi i høj fart, og motorstøjen overdøver i nogle sekunder stemmerne. Hun er nået hen til porten, da det går op for hende, at samtalen foregår inde i hendes hoved og på dansk.

At det er lyden af nogen, der skændes.

Ikke fyrigt, eller højrøstet, men med den særlige bitre indædthed, hun husker alt, alt for godt.

Hader du mig?

Spørgsmålet forskrækker mig, men kun fordi jeg troede, han sov. Der har været så stille. Dødstille, så måske er jeg også selv faldet lidt hen. Luften føles tungere end nogensinde, og bag mig hænger hinden slapt ned, som om den hviler sig.

Jeg forventer hele tiden at se en ko komme sejlende ud af tågen, komplet med klokke om halsen og takkede hoftekamme. Eller en flok geder.

Det er den slags, omgivelserne indbyder til, men dyr er her stadig ingen af.

Charles?

Det er kun ham, der kalder mig sådan. Jeg har altid kunnet lide det.

Sover du?

Nej.

Så du hørte mit første spørgsmål?

(Ja, men jeg har jo besluttet mig for at glide af på det, klaphat).

Du forsvandt, siger jeg, det er svært at hade nogen, der ikke er der.

Læderet knirker, da han sætter sig op.

Betyder det, at du forsøgte?

(Men hvis han ligefrem insisterer ...)
Jeg kan ikke udelukke, at jeg ville have hadet dig, hvis jeg havde haft bedre tid. Først og fremmest havde jeg ondt af dig. Jeg syntes jo, du gik glip af så meget. Hele det myldrende liv.

Han er længe tavs, og da han taler igen, er det med en stemme, der lyder, som om den har slået tæppet af sig og nu fryser:

Det liv, du taler om ... jeg så det lige så lidt, som man ser bakteriekolonierne på sin hud. I de sidste år af vores ægteskab følte jeg mig som en ulovligt indtrængende. Når jeg vågnede om morgenen, anede jeg ofte ikke, hvor jeg var. Jeg lå i mørket og ventede på lugten af røget fiskerogn og kogte kartofler, tændvæske, lyden af hundene uden for vinduet. Jeg stirrede på dit sovende ansigt, men der dukkede ikke noget navn op. Huset var lukket for mig. En hård knop, der hver morgen sprang ud for jer andre.

Vi mærkede det godt, siger jeg, at du gik omkring med en verden indeni. Et sted gjort af sne og kulde, som vi ikke kendte til, og som du ikke kunne fortælle om på en måde, der tilfredsstillede dig. Børnene opførte sig anderledes, når du var hjemme. De blev stille og selvtilstrækkelige. Det tog nogle dage, efter du var rejst, før huset føltes som sig selv igen. Vi luftede ud og spillede høj musik, bandede og svovlede og smed skoene i en bunke i entréen.

Herregud, siger han og ser faktisk trist ud, du får det jo til at lyde som den rene eksorcisme!

Og hvad så hvis det var? Du lignede virkelig et spøgelse i de år. For hver gang du kom hjem, var du blevet mere mager.

Kosten var ret ensidig. Desuden påvirker det appetitten at være i tvivl.
Indtil du endelig valgte din flod og dine evenker, siger jeg og tillader mig en kort og bitter latter, det må alligevel have været en lettelse.

Det var det, men ...

Han rømmer sig.

Hvad er der?

Min flod? Mine evenker? Jeg forstår selvfølgelig, hvad du mener, men udtrykket giver mig myrekryb. Jeg var der for at hjælpe dem, Charlotte; de tilhørte mig aldrig.

Armbåndene klirrer fornærmet. Jeg havde helt glemt de ømme akademikertæer, strittende og klar til at blive trådt på.

Ingen af os siger mere. Troels genoptager sin nynnen og lader denne gang skoene slå takt: klong klong synger lædersålerne. Jeg kan tydeligt huske dem: De firkantede snuder og skindets eksklusive nougatbrune farve er den samme, selvom de efterhånden er godt slidte. Manden, der solgte ham dem, var egentlig kun en dreng, bøjelig som et siv og med tilbageredt, sort hår. Et stykke inde i seancen, da Troels allerede havde prøvet adskillige par, som af blandede årsager ikke var de rigtige, sank drengen sammen på gulvtæppet og siddende sådan, på sine unge knæ, tog han Troels’ ene fod mellem begge sine hænder, som om den ikke var en svedig legemsdel, men et kostbart klenodie. Hans venstre hånd gled ned omkring den sprukne hæl og ind under svangen, mens han med den højre bøjede og strakte tæerne, så leddene klikkede og knækkede. Dette var, forklarede han på et gyngende engelsk, for at danne sig et indtryk af fodens form. Dens styrker og svagheder. Jeg kunne ikke holde ud at se på det, undskyldte mig og
forlod butikken for at vente udenfor sammen med børnene, der sad og hang i skyggen med hver deres smeltende is - og som har han læst mine tanker, siger han:

Havde du ikke den der med til Sicilien?

Jeg ser ned ad mig selv. Det lyseblå kunststof er præget med hvide og pink blomsterhoveder, både tulipaner og noget, der kunne være bonderoser, forbundet af prikker og tynde streger.

Jo, siger jeg, eller faktisk nej. Min kuffert dukkede aldrig op, jeg købte den dernede en af de første dage.

Det er også rigtigt. Vi gav dem dit navn og blev ved med at tro, de ville finde den lige om lidt. Det tog en evighed. Børnene klarede den, selvom det ikke var den bedste start på en ferie. Vi var stolte af dem, kan du huske det? Det var en god tur.

Jeg nikker.

Men vent.

Vent.

Var det virkelig en god tur?

Jeg husker den dag, hvor Ea lånte kjolen. Den klædte hendes fjedrende fjortenårige krop så meget bedre, at jeg skammede mig over at tage den på igen samme aften, og da vi endelig fandt en restaurant, vi kunne blive enige om, bestilte jeg en forret, selvom jeg var sulten og havde lyst til pasta med flødesovs. Jeg husker, at Niels drak pulverkakao i gule breve, indtil han kastede op af det, og at Sidsel faldt i snak med en gruppe lokale fiskere, der lod hende holde en friskfanget blæksprutte. Den sugede sig fast til hendes arm med en sådan kraft, at hun havde rækker af runde blå mærker i flere uger efter. Hun græd ikke, men hun var
bleg, da hun kom tilbage fra havnen og fortalte mig om det. Fiskerne havde leet ad hende, sagde hun, og jeg følte mig som en uansvarlig (sindssyg) mor at lade hende vandre omkring alene i en fremmed by blandt mennesker, hvis sindelag jeg endnu ikke havde noget indtryk af. Jeg husker de blanke hunde og deres enorme lorte i hotellets løbegård, pakkerne med stiv marmelade til morgenbuffeten, løvhan-gets skygge på en abrikosfarvet bomuldsdug.

Var vi lykkelige?

Et uanvendeligt spørgsmål.

Ordet har for længe siden aflagt sin betydning.

En hugormeham i lyngen.

Jeg aner det ikke.

Den dag i skobutikken, siger jeg kamplystent, du skulle have set dig selv. Du lignede en tyran, som du sad der og tronede. Jeg kan huske, at jeg så på dig ind gennem ruden og tænkte, Troels, jeg tænkte ...

Jeg bliver stille, for nu letter vreden, opløser sig simpelthen, og viger pladsen for en mild ligegyldighed.

Hvad tænkte du, Charles?

Ingenting.

Han ser forundret på mig.

Ingenting?

Ja.

Lyden af samtaleanlægget trækker hende op af søvnen ved en krog i nakken. Ude på gulvet mærker hun blodet styrte og får fat i sofabordets hjørne. I nogle stakåndede sekunder ser hun ingenting. Parketgulvet føles eftergivende under hendes fødder.

-	Jeg kommer! råber hun. Til ingen nytte, vedkommende, der vækkede hende, befinder sig en etage derfra. At dømme efter lyset i stuen er det sen eftermiddag, Bee har sovet et døgn væk, mindst, hendes ene kind summer.

-	Hallo?

Hun trykker det hvide plasticrør hårdt ind mod øret i et forsøg på at stabilisere sig.

-	Det er mig.

En ufortyndet gru skyller igennem hende, det var ikke i dag, var det? De aftalte da fredag, og så weekenden over. Hvordan kan hun lade alting flyde sammen på den måde.

-	Et øjeblik. Kan du vente? To sekunder, okay? Så lukker jeg dig ind. Er det okay? Kan du -

-	Selvfølgelig.

Hun når at høre sin nabo mr. Pistillis pudderstemme spørge, om hun har brug for hjælp, og Fifi, der svarer, lige så sødt, at nej nej, alt er fint, så smækker Bee røret på og skynder sig ind i stuen. Hendes pande føles som en skål fuld af glaskugler, der kurer rundt mellem hinanden, mens
hun med raske bevægelser får ryddet flasken af vejen og banket puderne i formation. Hun griber et rynket æble fra frugtkurven og tager to store bidder, kører saft og frugtkød rundt i munden og smider resten i skraldespanden.

Kort efter lukker hun for anden gang i løbet af de snart otte år, hun har boet i huset, sin datter indenfor.

-	Fifi! siger Bee og trækker den spinkle krop ind til sig ved skuldrene, min lille skat.

Duften af parfume er overvældende. Med foden forsøger hun at berolige Pita, der gør pjanket og laver sine skæve rejehop på stedet. De slipper hinanden, og i nogen tid er Seraphina koncentreret om mopsen. Hun sætter sig på knæ og lader den bore sit glatte sorte hoved ind i sin mave, hun stryger den over ryggen og på brystet, roser og opmuntrer den.

-	Hun lever stadig, siger Fifi endelig og rejser sig.

-	Pita? Ja, i bedste velgående. Hun trænger forresten til at blive luftet, bare lad hende løbe ud i haven. Åh hej, mr. Pistilli, det er min datter, Seraphina.

Mr. Pistilli, hvis indladende facon hurtigt viste sig at dække over en tvivlsom og ustadig personlighed (han råber skældsord efter Bees madudbringere, og hun mistænker ham for at vælte cykler med vilje), vinker fra sit soldæk. Bee vender sig mod Seraphina.

-	Jeg havde regnet med, du kom i morgen.

-	Jeg skrev til dig i går, at jeg var blevet ombooket til et tidligere fly. Fik du ikke beskeden?

Bee har ikke p.t. overblik over, hvor hendes telefon befinder sig.

-	Den må være glippet, siger hun, hvis jeg havde vidst
det, så ville jeg selvfølgelig have forberedt mig, jeg ville have gjort det klar til dig. Har du rejst længe? Du må være komplet udmattet.

Seraphina trækker sine tynde pelskantede handsker af og lægger dem sammen og over i den ene hånd.

-	Det er ikke så slemt, siger hun, jeg hvilede i flyet.

Det er først nu, Bee får øje på kufferten, der står på havegangen bag hende. En Samsonite, hvis dueblå farve passer til datterens trenchcoat og sko. Hun ligner en fe, nej det er Tommelise, hun minder Bee om, fra eventyret. Hendes lyse hår er sat i fikse slangekrøller, der når hende til midten af ryggen, og fra hver af de små øreflipper glimter en Swarowskikrystal.

-	Kom ind, kom dog ind, siger Bee og bærer kufferten op ad trapperne, den er tungere, end hun havde forventet, vil du have en kop te? Jeg har lige sat vand over. Jeg har hvid te og grøn te og nogle forskellige urteteer. En med skovbær og mynte. Er du sulten?

-	Hvid er godt, siger Fifi og ser sig omkring i stuen, har du flyttet rundt? Her er større, end jeg husker det, hold da op.

Pita snor sig ind og ud mellem benene på dem, og Bee føler en uimodståelig lyst til at sparke hende væk.

-	Pauline er flyttet, siger Bee og stiller kufferten op ad væggen i spisestuen, der ikke har været i brug, siden de blev separeret. Hun havde mange ting. Store ting, og alt det på væggene selvfølgelig. Det er nok det, du kan fornemme. Stedet virker større, når der er luft omkring møblerne. Buddhaen over kaminen er min, og puffen der. Kan du huske den fra gamle dage?
Seraphina nikker, og Bee får lyst til at række ud og røre ved kinden, der er jævn og matskinnende som et stykke crepe de chine.

-	Bedste fortalte mig om dig og Pauline.

Ikke det, ikke nu.

-	Hør her, jeg har det fint, siger Bee og tager Fifis hånd, fortæl mig hellere om dit liv. Det er meget mere interessant. Kom med, så kan vi snakke videre, mens jeg gør lidt klar.

Seraphina følger med og springer op på køkkenbordet med en selvfølgelighed, der er svær at få til at hænge sammen med de alt for mange måneder, der er gået siden sidst.

-	Bedste er i hvert fald i topform, siger hun, selvom Bee ikke har spurgt til Marianne eller måske netop derfor, ved du, at hun har startet en litteraturklub?

Bee ryster på hovedet. Samtalerne med hendes mor er af praktisk karakter og handler om enten Fifi eller penge, og hvis de handler om Fifi, handler de i sidste ende også om penge.

-	Hun bestemmer, hvad der skal læses, siger Fifi, og til hvornår, til gengæld lægger hun hus til. Der er kage og vin til dem, der dukker op. Sidste gang snakkede de i fire en halv time, men stort set ikke om bogen! To af dem faldt i søvn, og en af dem, Joan, hende kan du måske huske, blev så fuld, at jeg måtte ringe efter hendes mand, selvom hun bor lige om hjørnet.

Seraphina ler, så krøllerne springer. Det er først nu, at Bee får den tanke, at håret ikke er hendes eget. Ikke det hele i hvert fald. Det underste lag virker tykkere og mindre smidigt end resten.

-	Jeg troede, du var flyttet, siger Bee, ærgerlig ved tanken
om hendes mors garanteret enormt selvtilfredse måde at byde velkommen til sin litteraturklub, Marianne sagde, at du havde fundet et sted i Des Moines. En lejlighed, du delte med nogle andre?

-	Jo, men jeg har stadig mit værelse hos bedste. Hun har ladet det stå til mig og sagt, at jeg kan komme, når jeg vil. Hvilket på det seneste vil sige temmelig ofte, Fifi sukker, desværre er mine nye roommates ikke altid lige hensynsfulde. Jeg har brug for, at der er meget stille, når jeg laver mine videoer, men det kan de ikke forstå. Eller, de kan godt forstå det, de er bare ligeglade. Spørg mig ikke, hvordan de har tid til at sidde og hænge derhjemme hele dagen. Burde de ikke være til undervisning eller på læsesal?

-	Dine videoer?

Seraphinas hæle dunker mod skabslågen, mens hun fortæller. Det startede for nogle år tilbage med makeup-tutorials og unboxing. Hun fik hurtigt en del følgere, men efterhånden gik det op for hende, at det, folk reagerede mest på, var hendes stemme. De skrev, at den beroligede dem, at den gav dem en behagelig fornemmelse i kroppen. Efter gentagne opfordringer til at lave en ASMR-video, googlede hun, hvad det gik ud på, og derfra gik det hurtigt. I løbet af et år er Fessonia’s Whispers blevet en af de mest populære ASMR-kanaler.

-	A.S.M.R, siger Fifi, før Bee når at spørge, autonomous sensory meridian response. Jeg laver lyde, der beroliger folk.

-	Nu skal jeg lige være med. Du laver lyde?

Fifi nikker og forklarer tålmodigt sin mor, der har glemt alt om det teæg, hun holder åbent med højre hånds
tommel- og pegefinger, hvordan der hver dag er tusindvis af mennesker verden over, der lytter til hende hviske, børste, klikke, puste og kradse forsigtigt ind i en mikrofon. Efterspørgslen på nye videoer er høj og altid meget specifik.

-	Forskellige mennesker har forskellige triggers, siger hun, lav en med lyden af regn, af plasticposer, en med stearinlys og blå farver, negle, øremassage, en hviskevideo, en hvor du laver morgenmad ...

-	Morgenmad, bryder Bee ind med mere skepsis, end hun havde tænkt sig, hvorfor lige morgenmad?

Fifi slår ud med hænderne.

-	Hver sin smag. Det er lidt som at være nogens mor. Jeg følger dem ind i drømmene, siger hun, min stemme er det sidste, de hører, før de falder i søvn. Det er i øvrigt derfor, jeg er her. Der er nogle folk, der er ved at udvikle en app til mennesker, der lider af søvnløshed. De vil måske bruge min stemme.

Bee er ikke sikker på, hvad det er, hendes datter netop har fortalt hende. Videoer? Plasticposer? Det lyder afgjort underligt.

Og ikke kun det. Det lyder forkert, og skræmmende.

Som et skråplan.

Bee kan mærke, at hendes ansigt er stift af påtaget entusiasme, men Seraphina lader ikke til at bemærke noget.

-	Nu må vi se. Den slags bliver ikke altid til noget, selvom det kunne være sjovt, hvis det gjorde. De påstår, der er penge i det.

-	Det kunne det da! siger Bee og lader teægget gå i med et smæld, det lyder enormt spændende det hele, Fifi.
Bee vil ringe til Marianne, så snart hun får chancen. Hun vil ikke lægge fingre imellem, hun vil for en gangs skyld ikke være den med den dårlige samvittighed, men simpelthen bare forlange at få at vide, hvad fanden der foregår.

-	Jeg prøver bare at tage det som en oplevelse, siger Sera-phina og trækker på skuldrene, der glimter som perlemor i det skrå lys. Hendes banangule halterneck-kjole ser ud til at være svævet direkte ud af en sommer engang i halvtredserne. Bee kommer til at fryse bare af at se på hende. San Francisco ligger nedsunket i en kølig tåge denne eftermiddag.

-	Ja, siger Bee, det skal du gøre. Hvornår skal du mødes med dem?

-	På lørdag.

-	Den her lørdag?

Bee hælder det kogende vand over i tepotten, der er en gave fra en klient og formet som et jordbær med en alf på toppen. Man løfter låget ved alfens hue, hun hader den. Har altid gjort det. Hvorfor har hun ikke for længst smidt den ud? Hvis klienten skulle komme igen vel, men det er to år siden, hun var her sidst. En anden slags menneske end Pauline ville have nægtet at drikke sin Earl Grey af den, men hun nøjedes med at døbe den Det Pissende Jordbær.

-	Jeg håber, det er okay, at jeg sover her? Bare hvor som helst, hun nikker mod stuen, sofaen er fint.

-	Tror du ikke, jeg har et værelse til dig?

Bee kan godt selv høre, hvordan det lød: krænket og vredt.

En stinkende sort klat i rummet.
Det var ikke hendes mening.

Når det kommer til stykket, er der ikke noget af det her, der har været hendes mening:

Pauline og lille Hudson Farley.

San Francisco.

Det gennemrenoverede victorianske town house, som gjorde det muligt at tiltrække en type kunder, Bee aldrig tidligere havde drømt om. Og alligevel er det sket. Præcis som havde hun planlagt det hele nøje fra begyndelsen.

-	Jeg kommer ikke til at være her så meget, siger Fifi, der er en masse, jeg gerne vil nå at se, mens jeg er her. Jeg behøver kun et sted at sove.

-	Hudsons værelse, siger Bee og tager to kopper fra skabet, hun skulle selvfølgelig have sagt gæsteværelset, lad mig vise dig, hvor det er.

Mens Seraphina pakker ud, gør Bee bakken klar. Hendes hænder er kraftesløse som visne blade, da hun fylder mandler i en skål, nogle rynkede blåbær i en anden. Hun hælder kildevand på en karaffel og propper to skiver agurk derned, skærer et æble ud i både og drypper dem med citronsaft. Det sidste er et trick, hun har lært af Pauline, der var specialist i at få de mest almindelige ting til at føles friske.

Inde i stuen, der virkelig er forfærdelig stor, nu hvor der kun er en brøkdel af møblerne tilbage, sætter hun bakken fra sig på sofabordet og bliver selv stående ubeslutsomt ved siden af.

-	Er du sulten? kalder hun, hvis du er sulten, kan vi bestille noget mad. Jeg ville gerne have lavet noget til dig, hvis jeg havde vidst, du kom.
-	Sagde du noget? Fifi står i døren. Hun har skiftet kjolen ud med et joggingsæt i sort velour. Håret er flettet og hænger som et gyldent reb over den ene skulder.

-	Har du spist?

-	Jeg købte noget på vej herhen, te er fint, mor.

Døren bliver lukket igen, ikke hårdt.

Hun ligner sig selv.

Af en eller anden grund opmuntrer det Bee, at Fifi ser ud til at have standset sin udvikling omkring fjor tenårsalderen. Hun er ikke for tynd, bare unaturligt lille. Mindre end petite, men for velproportioneret til at blive forvekslet med en dværg. Bee har ofte forsøgt at genkalde sig hendes fars højde, men hans krop er, ligesom navnet, blegnet med årene. Arme, ben, næse, mund, hænder. Det hele er væk. Kun hans latter, der var genert og sjældent inderlig, er blevet tilbage.

Ud af de fjorten dage, han boede på Esalen, var de kun sammen den ene gang. Bee, der på det tidspunkt var ansat som yoga- og meditationslærer, havde bemærket ham, fordi han var alene og ikke på nogen måde lod til at nyde sit ophold på instituttet. Han undlod at iføre sig behageligt tøj, men gik omkring på området i kakifarvede chinos og skjorte. Han ankom sent til den fælles morgenmad og medbragte en avis, som han straks gav sig til at læse i. På den måde kunne man ikke indlede en samtale uden åbenlyst at forstyrre ham. De få gange han dukkede op til en af Bees timer, gik han altid og uden et ord, inden de nåede til savasanaen. Så da han en morgen råbte hende an på trappen, der fører ned til stranden, kunne Bee ikke for alt i verden have gættet, hvad han efterfølgende, og kun lidt forfjamsket, spurgte hende om.
Hytten lå afsondret fra hovedbygningen bag en række vejrbidte fyrretræer, og fra terrassen var der udsigt over Stillehavet, der brødes mod de takkede sorte klipper ud for kysten. Han havde købt ind til gin & tonics, og Bee følte sig godt tilpas i hans selskab. Fordi han var så anderledes end de mænd, hun normalt indlod sig med, mindre solbrændt og som hun selv fra Midtvesten, havde hun ikke på forhånd nogen klar idé om, hvordan tingene bedst formede sig. De drak deres drinks og spiste Cheez Ballz, han havde haft med hjemmefra, og han fortalte om sit arbejde som programmør i en startup. Da han nogle måneder forinden var blevet alvorligt syg, havde hans chef opfordret ham til at tage den med ro. Firmaet betalte for kuropholdet, og fordi han ikke ville miste sit job, havde han indvilliget i at tage af sted. Sandheden var, at han mere end noget andet længtes efter kontoret i Menlo Park, efter sine koder og kollegaerne. De var tæt på noget. Et gennembrud af en art. Bee havde lyttet til ham uden dengang at forstå særlig meget af, hvad han fortalte hende. Året var 1995, og det var første gang, hun hørte om internettet, ligesom hun heller ikke tidligere havde mødt nogen, der var »gået ned med stress«.

Da Bee den næste morgen bød sin klasse velkommen, følte hun et stik ved forestillingen om manden, der om ikke længe ville tage plads foran sin skærm et par timers kørsel oppe ad kysten. Allerede tre uger senere fik hun diarré og varme håndflader på en måde, der åbenbart betød, at hun skulle være mor.

På intet tidspunkt havde hun været i tvivl om, hvad der var det rigtige at gøre.
Bee stræbte efter et liv i samklang med kroppen og naturens rytmer. Den venlige unge mand talte teknologiens fremmedartede tungemål. Et nyt sprog fuldt af ord, hun ikke forstod og ikke kunne forbinde med noget.

Desuden havde han sikkert en kæreste, måske endda forlovet, hjemme i Palo Alto. Det havde de for det meste.

Nej. Barnet var hendes.

Født ud af en blomst.

Bee tog imod Seraphina i et oppusteligt kar på et værelse i Esalens medarbejderlænge. Iris, en fuglelignende tysk kvinde, der underviste i yin-yoga på stedet, agerede doula, og i de første seks år af Fifis liv udgjorde kurstedet, der hang på klipperne syd for Monterey, hele hendes verden. De var virkelig, som man siger, én stor familie. Når Bee havde timer, var der altid nogen til at tage sig af barnet, og hvis de havde haft en hård nat, tilbød en af hendes kollegaer som regel at se efter Fifi, mens Bee sov. Seraphina blev en form for maskot på stedet. Hun fulgte med rengøringspersonalet og gartneren rundt. På kolde dage besøgte hun køkkenet, hvor hun hjalp til med at smutte mandler eller skylle salat, indtil hun mistede interessen og dalrede ud i parken for at fodre egern med rester fra morgenmaden. Fifi var et nemt og stille og kolossalt kønt barn. Stjerneøje-pigen, blev hun kaldt.

Da hun blev gammel nok til at fatte, at der fandtes fædre, og også spørge interesseret til sin, valgte Bee at fortælle hende, at hun var donorbarn. Hendes fars identitet var beskyttet af loven. Det eneste man vidste om ham, var, at han var født i Missouri.

Sådan blev det.
Da Bee sætter sig i sofaen, støder hun strømpesokken mod noget hårdt og let. Hun bukker sig og ved allerede, hvad hendes fingerspidser vil møde. Den genkendelige lugt af karamelliserede svesker og barbersprit hænger ved. Bee retter sig op og presser med en lynhurtig bevægelse det facetslebne glas ned mellem ryglænet og puden.

-	Hvor er her rart, siger Fifi, der i det samme træder ind i stuen, det gør ikke noget, det er lidt tomt.

-	Synes du ikke?

-	Du kan godt huske, hvordan der er hjemme hos bedste med ting over det hele, siger Fifi og sætter sig til rette i den anden ende af sofaen, jeg foretrækker ærlig talt det her. Hvor stort er det?

-	Omkring 200, mumler Bee, måske lidt mere.

Huset er 285 kvadratmeter, det har syv værelser med

mulighed for udvidelse under loftet og koster det samme i ejendomsskatter, som Bee tjener på et virkelig godt år. Bee ved det, fordi der i sidste uge kom en kraftig latinamerikansk mand med mange ringe på fingrene forbi og tog billeder af stedet, og to dage senere lå den slags info tilgængelig på nettet. I et anfald af selvpineri fandt hun annoncen.

Selvom Pauline er en retfærdig kvinde, er hun ingen velgørenhedsorganisation. Bee havde fået et halvt år, så ville huset blive sat til salg. Overgangslånet løb ikke længere. Overgangslånet. Mellemfinansieringskontoen. Det var sådan nogle ord, Pauline kunne bruge, som om det var det mest naturlige i verden, på trods af at pengene først var kommet til hende sent i livet.

Nogle mennesker lærer let.
Nogle mennesker giver slip og kaster sig mod en ny kærlighed, med akrobatens sejrsikre dødsforagt.

Det billede efterlader Bee som den dinglende trapez, hvilket sikkert er præcist nok. Hun skænker teen og rækker sin datter en kop. Fifi har løftet Pita op i sit skød, hvor den ligger og ser på en gang tilfreds og utrøstelig ud.

Fotografen var i øvrigt rar. Han tog sig tid til at drikke det glas hvidvin, hun bød ham (hun havde tænkt sig at åbne den, når han var gået, men noget i hans væsen vækkede hendes gæstfrihed fra sin slummer), og før han gik, ønskede han hende held og lykke på en måde, der virkede oprigtig.

Jeg håber, du finder en god løsning, ms.

Jo tak. Hun burde for længst være begyndt at tænke på løsninger.

Det ved hun godt.

Problemet er, at de alle sammen ender det samme kvalme-frembringende sted: på førstesalen i hendes mors villa i den mellempæne del af Bondurant, hvor alle de gamle par og enkerne bor.

Hun kan lige høre dem for sig, hvordan de vil snakke.

Er Marianne Wallens datter kommet hjem igen?

Har nogen set hende? Har I talt med hende?

Jeg hørte, hun blev lesbisk og skilt.

-	Uf, hvor hun fælder! Fifi holder sine håndflader frem, de er ganske rigtigt dækket af Pitas glinsende hår, kan man ikke gøre noget ved det? Give hende et tilskud af en art?

-	Hun er en hund, siger Bee, de fælder.

Fifi smiler, så fordybningen i højre kind træder frem, og hun ligner sig selv fra fotoet på Bees sengebord. Syv år gammel, brun som en nød.
-	Godt ord igen.

Hudson plejede at sige, at Pita havde grædeansigt. Det er stadig den mest præcise beskrivelse, Bee kan komme i tanker om.

-	Vi tager ud og spiser, siger hun og laver en for hurtig og stor bevægelse, plaiden glider fra hende og ned på gulvet, jeg kender en indisk restaurant, hvor man altid kan få bord, og den er meget bedre og billigere end den, hvor man aldrig kan. Det er et stykke herfra, men det er turen værd. Hvad siger du?

-	Jeg siger, det lyder godt, siger Fifi og kysser Pitas flade snude, du ved, jeg elsker indisk.

Det vidste Bee ikke, nu gør hun.
Niels parkerer sin cykel i stativerne uden for Strandlunds fællesarealer. Biggo har udvidet hans område med Vesterbro og Kongens Enghave, og kilometerne og de mange ekstra strøg med børsten kan mærkes i hver eneste muskel. Han føler sig gennemtæsket og varm, men det er godt nok. Måske vil han for en gangs skyld kunne falde i søvn, når han lægger sig i sin seng i aften. Ude over havet bryder skyerne op på den tulipangule eftermiddagshimmel. Sollyset får metallet på dørhåndtag og cykelstyr til at glinse, som om det er overhældt med sukkerlage. Niels stopper huen i lommen og åbner sin jakke. Håret er kort, plysset i nakken og på siderne af hovedet og nogle få millimeter længere på toppen. Det er ikke til at se, men hvis han lod det gro, ville det falde ned over ører og pande i de stride honningblonde krøller, han aldrig er kommet overens med. Han finder dem vulgære, og så snart han blev gammel nok til at have noget at skulle have sagt, bad han sin mor om at få dem klippet af.

Persiennerne i Barbaras arbejdsværelse er trukket ned, men vinduet står på klem, og Niels kan se konturerne af sin vens lange krop under dynen.

- Cosmo?

Han rører sig ikke.

Niels fløjter. En insisterende melodi, som han gentager,
indtil Cosmos benede hånd krabber sig hen over dynebetrækket, som for at finde kilden til larmen og kvæle den. Niels træder tilbage fra vinduet, men han låser sig ikke ind med det samme. Han sætter sig på trappen uden for nummer elleve og kaster med sten efter den omvendte urtepotte, de plejer at skodde i.

Sådan der, med solen i ansigtet.

Det er godt.

Simpelt.

Nede i voldgraven forbander ænderne højlydt mågernes samvittighedsløshed.

Plik, siger det, når han rammer terrakottaen.

Plik. Plik. Plok, det var bordet.

Ikke en af dem går i hullet.

Egentlig havde det ikke været planen at blive på Strandlund i mere end et par uger. Cosmo havde tilbudt ham at sove på sofaen i hans farmors lejlighed, mens Niels ventede på, at Evald og Panodilen fik ryddet loftsrummet på Fre-derikssundsvej. Her kunne han bo gratis, sagde de, intet problem. Men så viste det sig alligevel at være et problem. En kat, der havde forvildet sig op på loftet, var blevet fundet død, og efter et besøg fra kommunen viste det sig, at asbesttallene var så høje, at man frarådede al unødig færden deroppe. Beboerne var gået sammen om at lægge sag an mod udlejeren, og Niels var endnu en gang husvild. Han var aldrig rigtig faldet til ro, siden han kom tilbage til Danmark i slutningen af sommeren, og nu overvejede han at rejse væk igen. Til Sankt Petersborg måske, eller Sydspanien, men timingen var ad helvede til. Hvis han forlod København efter kun nogle måneder som en af Biggos
plakatopsættere, ville han blive stemplet som upålidelig og på den måde være afskåret fra et fag, der passede ham bedre end noget andet, han kunne komme i tanker om. Hårdt fysisk arbejde generede ham ikke, når bare han selv kunne bestemme, hvornår det skulle udføres, og lønnen blev udbetalt kontant. Sidsel ville selvfølgelig tilbyde ham at flytte ind, men lejligheden var i forvejen trang. Hun ville benægte det, men han ville ligge hende til last. Desuden var det efterhånden gået op for Niels, at Cosmo led under noget mere alvorligt end et af de sædvanlige anfald af modløshed. Det så ikke ud til at gå over af sig selv, og Niels var bange for at overlade sin ven til hans eget mørke.

På den måde blev det sådan, at Niels i begyndelsen af marts måned flyttede ind sammen med Cosmo i ældreboligen, som Barbaras mand Hugos afdøde kone i sin tid blev visiteret til, og som Barbara og Hugo (som følge af en kombination af hans kontakter i kommunen og hendes navnkundighed) har kunnet beholde som sommerresidens. Størstedelen af året tilbringer de to i det sydlige Portugal på det nedlagte landbrug, Barbara købte sammen med sin første mand. Udspændt i denne besynderlige symmetri af døde ægtefæller og ejendomme befinder de sig, ifølge Cosmo, strålende. Og Barbara lød virkelig også både glad og afslappet i telefonen, da Niels ringede for at foreslå sig selv som endnu en ureglementeret lejer.

Så længe I holder lav profil, havde hun sagt. Pengedelen kunne de altid finde ud af.

Bagefter var han gået ind og havde vippet Barbaras debutroman ud af reolen. Det var svært at forbinde stemmen i telefonen med den unge kvinde, hvis sveskesorte øjne
strålede ham i møde med et blik, der var bestemt flirtende. Det var ikke løgn, når Cosmo påstod, at hans farmor havde været skræmmende smuk engang.

Ved lyden af fodtrin i gruset ser han op. Det er Arvid, deres nabo til højre side, der går forbi på stien. Regnen har mørknet hans jakke over skuldrene og i en kileformet plamage ned ad ryggen.

-	Godaften, Niels, siger han og standser, for det gør man her.

-	Godaften, siger Niels og kommer op at stå. Det er den effekt, beboerne har på ham. Han kan ikke lide at føle, han spilder deres tid. Arvid sætter indkøbsposen på jorden mellem dem og retter sig besværet op. Åndedrættet rasler og piber i hans lunger.

-	Du har også været ude i det, kan jeg se? Jeg blev fanget i en byge på vejen hjem fra købmanden. Først stillede jeg mig pænt til at vente under en markise, men det var jo ikke til at sige, hvor længe det ville vare. Jeg kunne komme til at stå der hele aftenen, og så tænkte jeg, nu må jeg hellere skynde mig hjem til Tove, ellers bliver hun sur. Er det ikke fjollet?

Niels står på grusstien foran enkemanden og har ingenting at sige. Utilgiveligt rask og levende som han er. Den slags kan man ikke skjule.

-	Du, siger Arvid, der åbenbart ikke forventede et svar, hvordan går det med din sambo? Det er længe siden, jeg har set noget til ham. Er han ude at rejse?

-	Nej, siger Niels, han er skam hjemme.

-	Fint, fint.

-	Men jeg kan da spørge ham, hvorfor han går og lusker rundt uden at hilse ordentligt på folk.
Arvid ser væk.

-	Sådan var det heller ikke ment. Han må da gøre, hvad han vil.

-	Det ved jeg godt, jeg lavede bare sjov.

-	Men han har det godt?

-	Det synes jeg, siger Niels og forstår, at Arvid udmærket godt ved, at Cosmo ikke er ude at rejse. Man kommer lige så nemt til at undervurdere et gammelt menneske som et barn.

-	Har han noget at lave? Barbara har fortalt mig lidt om, hvor svært det er at planlægge noget som helst i hans branche. Det er fra hånden til munden, det skidt.

Niels svarer, efter en kort overvejelse, ganske enkelt: -Ja.

-	Det er godt at høre. Det er jeg glad for.

Arvid har igen fået fat i stropperne på sin pose.

-	Bed ham kigge ind ved lejlighed. God aften, du.

-	Det gør jeg.

Niels bliver stående og betragter Arvid bevæge sig med usikre skridt i retning af sin hoveddør. Skuldrene luder, nu hvor deres bredde er blevet ubrugelig og til besvær. Det kan ses, at kroppen sidder løst sammen, at det skurrer på steder, hvor del engang føjede sig smidigt til helhed. Endelig når han døren, og nu gælder det nøglen, der er lille og glat som en fisk mellem fingrene. Niels sætter sig på trappestenen og lader hækken sluge Arvids besvær med at få varerne og sig selv transporteret det sidste stykke. Med højre hånd skærmer han for solen, samler med den anden endnu en bunke småsten op, fører armen langt bagud, slynger den frem og åbner fingrene. Flokken bevæger sig i en ujævn byge
gennem luften i retning af den omvendte potte, rammer og rammer ikke, rammer og rammer og rammer ikke og ikke og ikke og ikke.

Da han træder ind i stuen, bliver røgen, der i entréen gav sig til kende som en lugt, mørkere og tættere. Niels presser sin hue mod munden og trækker vejret gennem den våde uld, mens han løber frem og tilbage og åbner vinduerne i begge ender af lejligheden. Han fjerner panden fra blusset og stiller den ned i vasken. Metallet syder og slår sig et par gange, så er der stille. Røgen suges i en hale ud ad vinduet, og lidt efter ligner stuen igen sig selv. Han retter sig op og lytter med forventningen om, at en alarm vil gå i gang, at nogen vil ringe på eller kalde gennem døren. De er trods alt omgivet af personale, der er ansat til at holde folk i live og i godt humør, men der sker ingenting. Ingen har opdaget røgen, der i nogle minutter den torsdag eftermiddag bølgede ud fra en lejlighed i Strandlunds røde teglstensbygninger.

Inde fra Cosmos værelse lyder glade amerikanske kvindestemmer, underlægningsmusik, der stiger og falder i intensitet, men kun er helt væk i meget kort tid ad gangen. Niels forestiller sig at smække døren op og træde hen til skikkelsen, der ligger i sengen halvvejs opløst i det blå lys, gribe om de benede skuldre og ruske så hårdt, han kan, ruske og ruske. I stedet stiller han mælken tilbage i køleskabet, skruer låget på et glas rødbeder og tørrer køkkenbordet over. Ringen, som saften har efterladt, bliver siddende som en skygge i træet. Han banker det sorte spejlæg ud i skraldespanden og fylder elkedlen med vand. Da van-
det har kogt, hælder han det over panden. Flager af sod glider med vandet ud over pandens kanter og danner en mørk dynge ved afløbets si. Han skruer ned for varmeapparaterne, der arbejder på højtryk i trækken fra de åbne vinduer. Mens gennemtrækken haler havluften tværs gennem stuen som en piberenser, henter Niels sin rygsæk og tømmer den på spisebordet. Det blev ikke til det store, de bedste ting var allerede væk. En enkelt af de fire zucchinier er slimet under plasticen, men resten fejler ingenting. Ligesom kartonen med æblejuice og skalotteløgene, er deres fejl kosmetiske. Han lægger varerne på plads i køleskabet, der er tomt bortset fra en bakke æg og rødbederne. Der er til nogle dage, måske tre. Biggo skylder ham løn for marts måned, men Niels har ikke tænkt sig at rykke, ikke endnu i hvert fald. Han har ingen interesse i at give folk et forkert indtryk. Selvfølgelig kan han vente, og pengene skal nok komme, det ved han fra Evald, der har arbejdet for Biggo, siden han droppede ud af gymnasiet. Lige nu ser han dig an, forklarede Evald, da de mødtes tilfældigt på Nørrebro-gade, som er Evalds område og har været det i nogle år nu. Om du er til at stole på, om du er til at arbejde med, han åndede ned i sine grove hænder, det er det vigtigste for ham. Niels kan man stole på, det finder Biggo snart ud af. Han er lærenem og omhyggelig, og det kunne ikke falde ham ind at beklage sig, heller ikke selvom han den sidste måned har levet af havregryn og linsesuppe. Bortset fra de aftner, han spiser hos Sidsel.

Niels sætter kaffemaskinen til at brygge og hænger det gennemsvedte tøj over en stol i spisestuen. Han har glædet sig til det her øjeblik, siden han tog ind mod byen. De
lange og skoldende varme bade under det tallerkenstore brusehoved er en af de få luksusser, han har taget til sig i løbet af sit ophold på Strandlund.

Luften på det værelse, han forsøger at lade være med at tænke på som sit, men allerede betragter som ukrænkeligt, er ren og kølig, og Niels er taknemmelig for, at han lukkede døren efter sig, da han smuttede i går. Rummet er lejlighedens mindste, men østvendt, og fra vinduet, der er stort og uden sprosser, er der udsigt over Øresund. Barbara har god smag, og selvom Strandlund bærer præg af at være indrettet med henblik på kroppe i forfald, er det lykkedes hende at overdøve det med en blanding af dyre møbler, kunst og tekstiler hjembragt fra hendes rejser gennem årene. Kun på badeværelset, hvor der er boret håndtag ind i væggen i brusekabinen, bliver man mindet om, at der er tale om en ældrebolig.

Han drikker kaffen stående og nøgen med en hånd støttet mod vindueskarmen. Mellem slurkene trykker han koppen mod brystet, der bortset fra en hjerteformet ø af lyse hår stadig er glat som en drengs. Fra vinduet betragter han gråspurvene bade i en pyt på grusstien. Solen forgylder hans hals og skuldre, og, da han vender sig og går nogle skridt ind i rummet, også ryggen, hvis muskler er begyndt at træde tydeligere frem. Niels stiller koppen fra sig og lader hovedet rulle på nakken. Han beundrer ikke sin krop, men han nyder dens pålidelighed, at bruge den og mærke, at den falder ind i bevægelserne, efterhånden som den vænner sig til det akavede arbejde med kost og klisterspand.
For at få plads til Barbaras skrivebord, som Cosmo alligevel ikke brugte til andet end afsætning, har Niels skubbet sengen ind til væggen. Det er her, vendt mod havet, at han sidder og læser og på den måde - møjsommeligt, utrættelig - rejser en by af viden i sin hjerne. Der er meget, uendelig meget, han stadig mangler, og der er ingen undskyldning, der er god nok. På bordet ligger lige nu i en bunke fra nederst til øverst: Georg Lukacs’ bog om Goethe, to udgivelser af kollektivet Tiqqun, bind 3 og 4 af Kapitalen, noget tidligt Heidegger og Alfredo Bonannos Armed Joy, som hans ven Luken Garate har sendt ham i en pakke sammen med et stykke A4-papir med ordene NE TRAVAILLEZ JAMAIS, skrevet med, hvad Niels gætter på er et stykke kul.

Ordene er ikke Lukens egne, det er et citat af Guy Debord. Han skrev dem første gang på en mur langs rue de Seine, fire år før han i 1957 var med til at stifte Situa-tionistisk Internationale, en gruppe af marxistiske intellektuelle og avantgardekunstnere. Googler man Debord, finder man, ud over artikler om hans spektakulære selvmord i 1994, et billede taget på en blæsende solskinsdag i Cosio di Arroscia. Her står han flankeret af sin første kone, forfatteren Michéle Bernstein, og en leende Asger Jorn i en langærmet uldtrøje. Trods sit smil ligner Debord selv en mut og bredrøvet jurist.

Niels har hængt sedlen op på væggen over skrivebordet, for selvom det er nemt nok at adlyde Debords imperativ, når der hver måned bliver overført en solid portion euro fra papa Garates bankkonto, sætter han pris på gestussen. I øvrigt bilder han sig ikke ind, at hans ven, der er
for intelligent til at være hyklerisk, ikke er bevidst om den åbenlyse selvmodsigelse i, at en erklæret anarkist understøttes af sine forældre, som han ovenikøbet lader leve i en evig frygt for, at han en dag gør alvor af sine trusler og forlader universitetet i Tiibingen til fordel for et selvforsynende kollektiv i det nordøstlige Spanien.

Niels mødte Luken ved et tilfælde sidste sommer, foran grønthandleren i en sløv italiensk landsby nogle kilometer syd for grænsen til Schweiz. Her havde han købt en pose appelsiner, som han spiste siddende i skyggen, selvfølgelig ikke uden at byde de to mænd, der ligesom ham selv var iklædt vandrestøvler og bar på hver deres beskedne oppakning. På det tidspunkt havde han gået i tre en halv uge, kun afbrudt af et firedages ophold på et kloster, og trængte til nogen at tale med, men de to mænd afviste hans tilbud og svarede kortfattet på hans spørgsmål, hvorefter de genoptog den samtale, Niels havde forstyrret. På grund af deres utilnærmelige attitude bestemte Niels sig for at slutte sig til dem. De vandrere, han indtil da havde mødt på sin vej gennem Italien, var som regel så snakkesalige, at han efter et par kilometer i deres overfortrolige selskab ville ønske, at han ikke havde svaret, da de første gang råbte ham an. Enkelte af kvinderne havde virket interesserede i mere end selskab på rejsen, men efter ugerne i ensomhed havde Niels’ lyster vendt sig indad på en måde, der skærpede hans sanser i mødet med verden. En tilstand som han nød for meget til at lade sig rive med af en forbigående lystfølelse. Mænde-nes kølighed virkede til sammenligning både forfriskende og lokkende på ham, og resten af dagen fulgte Niels dem rundt i landsbyen, drak, når de drak, og spiste, når de spi-
ste, uden igen at begå den fejl at tilbyde dem noget af sin egen mad. De bad ham ikke om at gå, men gjorde heller ingen forsøg på at invitere ham ind i samtalen. Det var først, da det blev aften, og Niels viste sig nyttig ved at bryde låsen til en gammel lade op, at de to varmede op over for ham og forklarede, at de på grund af hans størrelse og de vidt satte øjne havde antaget, at han var nordamerikaner. Det sagde sig selv, at dette, at han ikke var nordamerikaner, var en positiv overraskelse. Den næste dag fulgtes de videre og skiltes først igen en uge senere, da Niels’ rute gik østpå over Rumænien, mens Luken og Simon fortsatte mod nord i retning af Tjekkiet.

Simon hørte han aldrig fra, men baskeren svarede efter få dage på Niels’ mail med en, der var dobbelt så lang og ud over en liste med uomgængelige værker indeholdt udkastet til en artikel om den postmoderne fetichering af det håndlavede produkt, som han bad Niels om at læse og kommentere. Siden har de holdt kontakten, og det er Luken, Niels håber at høre nyt fra, da han åbner sin computer og finder en mail fra sin ældste søster. Den er afsendt halvanden time tidligere, da det var morgen hos hende. I emnefeltet står der: HOW DO LOBSTERS GROW? Niels ser med rynkede bryn på spørgsmålets versaler. Sidst han hørte fra Ea var på sin fødselsdag. Hun skrev, at hun havde sendt ham en gave, og han nænnede ikke at fortælle hende, at han ikke havde haft nogen fast adresse i snart to år. Hvad end det var, hun havde tiltænkt ham, ville det aldrig nå frem.

Han åbner mailen og klikker på linket. Rabbi dr. Azriel Tobin er filmet fra brystet og op på en baggrund af mør-
kebrunt stof, der krøller lidt i den ene side. Kinderne er hule, og hans skæg er melhvidt og tyndt ligesom håret, der stikker frem under kalotten i luftige totter. Udtrykket i hans ansigt er venligt og bekymret, mens han taler om hummeren, hvis skjold ikke kan give sig. Det vokser med andre ord ikke i takt med sin bærer, hvorfor hummeren på et tidspunkt vil føle sig så ilde til mode, så klemt og mast, at den vil begynde at lede efter et sted at smide skjoldet. Når den så har fundet en passende sten eller en klipperevne, kravler den ind i mørket, kaster skjoldet af sig og venter - nøgen og sårbar - indtil et nyt, mere passende skjold er groet frem. Now imagine, siger rabbi Tobin og bøjer sig forover, at hummeren ikke var gået ud for at lede efter et sted at gemme sig, men i stedet var gået til sin læge og havde fået en recept på Xanax eller Prozac eller Zoloft. Imagine, siger rabbien og løfter en skælvende højre hånd, at hummeren fortsatte sit liv på bunden af havet, utilpas, men uvidende om det, fordi den var bedøvet. Niels har selvfølgelig forstået allegorien, og alligevel bliver han siddende og lader rabbien fortælle ham, at perioder med utilpashed er et tegn på, at man vokser spirituelt, og at det derfor er et spørgsmål om ikke at frygte smerten, men derimod om at byde den velkommen. Pain is growth, siger rabbien og læner sig tilbage i stolen med et forklaret smil om de tynde læber.

Mailen er blevet sendt til ham og sy voghalvfems andre og er en form for kædebrev. Tanken er, at hver enkelt modtager skal sende den videre til sine kontakter og så fremdeles. På den måde vil det, som mailens oprindelige forfatter refererer til som Big Pharma, lidt efter lidt blive afsløret som de samvittighedsløse forgiftere af samfundet, de er. Den korte
tekst er fuld af udråbstegn. Spred budskabet! Lad dem ikke bedøve dig! Vi bliver nødt til at få sandheden frem! Pain is growth! I grunden sympatisk nok, men rørende banalt formuleret. Niels kunne aldrig finde på at sende det videre. Han kender ingen, måske lige ud over sin ældste søster, som det ville interessere.

Ea aner ikke, hvem han er.

Og hvordan skulle hun også det?

Han var elleve, da hun rejste.

En tavs dreng, der uden at gøre vrøvl skiftede barndomshjemmet ud med sin mosters lejlighed på Østerbro.

Nej, han ser ingen grund til at bebrejde Ea noget.

I hendes sted havde han gjort det samme, og gjorde det i øvrigt også, så snart han fik chancen.

Hey. It’s me. Fessonia.

Niels mærker en kuldegysning glide fra nakken og ned over ryggen, hvor den spreder sig og bliver en prikkende varme over lænden.

Stemmen er helt tæt på, en hæs, intim hvisken.

Han har ikke trykket pause, og den næste video er gået i gang af sig selv.

Pigen kan ikke være mere end sytten-atten år gammel, hun sidder i sin seng, på noget, der sagtens kunne være hendes eget værelse. På væggen bag hende hænger en lyskæde af lilla hjerter.

And today it’s all aboutyou.

Hun smiler, læner sig frem mod kameraet. Køn, men som en Disneyprinsesse er det, glat og uvirkelig, med strålende blå øjne og nuttede tænder.

Okay, venner, lad os begynde.
Hun holder en tom plasticflaske op foran kameraet og trommer på den med neglene, ikke rytmisk, men heller ikke helt tilfældigt. Hun lukker øjnene, som om denne bevægelse kræver al hendes koncentration.

Niels kan ikke bevæge sig.

Det er ikke ophidselse, han mærker, men noget, der minder om. Det føles, som om usynlige hænder skubber ham bagover og ned i stolen.

Nu holder hun inde med sin trommen og kradser forsigtigt hen over det rillede låg.

Fornemmelsen fra før vender tilbage i forstærket form: et intenst, prikkende behag, der starter i nakken og skrider og bølger ned over resten af kroppen, indtil hver eneste muskel føles fuldkommen blød og afslappet.

Fessonia lægger flasken fra sig og løfter en pudderbørste op til mikrofonen, der er placeret foran kameraet.

Med små bevægelser stryger hun mikrofonens hårde hullede overflade, og lyden, der kommer imod Niels, er berusende tæt og tør.

Hendes læber er gledet fra hinanden, han kan høre hende trække vejret.

Niels lægger prøvende en hånd på skridtet, men han er slap.

Vellysten er ikke lokal.

Den bevæger sig fra hans fødder til hans pande, ned over kinderne og halsen, brystet og hofferne, styret af lydene, som pigen på skærmen frembringer.

Måske føler du dig søvnig nu? Du fortjener at hvile dig. Bare giv slip på det hele. Giv slip, beordrer hun.

Niels rejser sig og lægger sig på sengen. Bagsiden af hans
krop føles gloende mod sengetøjet, og omkring ham trækker værelset sig sammen og udvider sig igen i takt med hans ind- og udånding. Han kan mærke en brise om sin højre kind, at aftensolen bager gennem vinduet mod toppen af hans hoved. Pigens stemme risler og kradser, pusler mod hans trommehinder, hun trækker dønninger af velvære gennem ham nu, og for hver gang føler han sig mere tung og åben. Niels ruller om på siden og lader øjenlågene give efter for den fremmede tyngde.
Sidsel ser over på bunken af tøj og ombestemmer sig endnu en gang. Hun løfter en petroleumsblå skjorte ud til fordel for en tynd sweater og stikker en ekstra bog ned i yderlommen, så lyner hun kufferten og stiller den på gulvet ved siden af sengen. Jeanette har sendt hende en mail med boardingpas og en smiley. Flyet letter i morgen klokken 14.30, returbilletten skal hun selv booke. Planen er at mødes med den ledende stenkonservator Loretta Barry den følgende morgen og påbegynde arbejdet med busten. Det kommer alt sammen til at ske. Ikke nu, men snart. Sidsel går ud på badeværelset og ser sig i spejlet, hun tager øreringene af og reder håret til den ene og den anden side. Hun ville ønske, at hun så lige så ny ud, som hun føler sig, men det gør man jo aldrig. Hun åbner for den kolde hane og skyller støvet af vasken med en flad hånd, før hun går ud i køkkenet og tømmer opvaskestativet. Klokken er halv ni, Niels har lige skrevet, at han er på vej. Hun var nået at blive nervøs. Det ligner ham ikke, ikke at komme til tiden, og da hun endelig fik fat i ham, lød han omtåget. Jeg springer på cyklen nu, sagde han med en stemme, der kom fra bunden af en brønd, kys Larven godnat fra mig og sig, vi kan spille Afrikas Stjerne i weekenden. Det har Sidsel ikke tænkt sig at gøre. Der er ingen grund til at minde Laura om, at hendes onkel ikke har overholdt deres aftale. Som
de fleste børn i den alder har hun en letantændelig retfærdighedssans og en evne til at huske, hvad hun opfatter som et forræderi, i ugevis.

Laura havde taget nyheden om London med ophøjet ro. Skal jeg også med? Det havde hun selvfølgelig spurgt om, men da Sidsel forklarede, at hun skulle på arbejde, ikke på ferie, og at Niels ville passe hende i mellemtiden, havde hun godtaget det uden protester. Pigen elsker sin onkel med den passion, som børn elsker mennesker, de ser sjældnere, end de kunne tænke sig. Hun havde spist to portioner aftensmad og ikke brugt længere tid på at falde i søvn, end hun plejede. Måske vil gråden komme under afleveringen i morgen, men Sidsel tvivler faktisk. Laura har en robust og ligefrem karakter, og det sker stadig oftere, at det er Sidsel, der må hanke op i sig selv for at møde sin datter i øjenhøjde. Da Laura for nogle måneder siden stoppede hende midt i tandbørstningen for at spørge, hvorfor hun ikke har nogen bedstemor, ligesom de andre i børnehaven, havde Sidsel følt sig fristet til at svare med et uskyldigt modspørgsmål: Hvem i børnehaven har bedsteforældre? Kan du huske, vi læste om en bedstemor i en historie sidste uge? Hvad skete der med hende? Men noget i Lauras blik fik hende på bedre tanker, og Sidsel forklarede, at hun havde bedsteforældre, men to af dem var døde, og to af dem boede i et andet land. Laura svarede uden tøven, at det var ærgerligt, for bedsteforældre henter tidligere end almindelige forældre, så åbnede hun munden for tandbørsten og lod Sidsel gøre sit arbejde færdigt. Ingen tårer, ikke flere spørgsmål.

Selvfølgelig bliver det ikke sidste gang, de har talt om
det, men det er en begyndelse, Sidsel ikke behøver at skamme sig over.

Hun har sagt det, som det er.

Et kvarter senere er Niels stadig ikke dukket op, og der er ikke flere ting, hun kan foretage sig i lejligheden. Alt er ryddet af vejen, tørret over, hængt op. Sidsel finder cigaretterne bagerst i køkkenskuffen og sætter vinduet på krog. Gaden er mennesketom og våd, hun forestiller sig sin lillebror i fuld fart langs med kysten. Foroverbøjet som et projektil i retning af byen, de lange ben, der hakker op ned, op ned. I lejligheden overfor tørrer en ung kvinde hår med krigeriske bevægelser, og da hun er færdig, lader hun håndklædet falde på gulvet. Hendes veninde kommer ind i værelset og sætter sig på sengen. De to taler sammen, mens den første klæder sig på, og da de forlader værelset, er det den anden, der bukker sig ned, samler håndklædet op og slukker efter dem. Selvom kvinderne har boet i lejligheden i snart et år, kan Sidsel ikke sige noget udtømmende om hverken deres relation eller vaner. De går og kommer på skiftende tidspunkter, sover til langt op ad dagen, eller de er ude på gaden, før solen er stået op. De har ofte gæster på besøg, men aldrig på tidspunkter, hvor man ville forvente det. Ved sådanne lejligheder er rummene fyldt af unge mænd og kvinder, der drikker te og øl og står og snakker sammen foran garderobeskabets store spejl. Sidsel gnider cigaretten ud mod sålbænken og lader den trille ud over kanten og ned på gaden, hvor den vil blive liggende indtil næste arbejdsdag i foreningen. Hun plejer at melde sig til at feje gaden, nervøs for at nogen skal bemærke de påfaldende mange skodder under hendes vindue.
Computeren ligger nederst, og det kræver snilde at liste den ud under det sammenfoldede tøj. Hun trækker den ud af hylsteret, sætter sig på kanten af sengen og klapper skærmen op.

Lyset har en uhyggelig effekt på det mørke værelse.

Det er ikke noget godt tidspunkt.

Måske er Niels netop nu ved at parkere cyklen nede foran, og om få sekunder vil dørtelefonen kime.

Det er slet ikke et tidspunkt, bare en tynd ligegyldig skive tid mellem noget og noget andet, og måske er det derfor, hun gør det netop nu.

Cursoren dukker op og forsvinder, blinker, venter.

Hvor længe har hun vidst, at hun ville ende her?

Hele tiden, hun har selvfølgelig hele tiden vidst det.

Navnet sidder i fingrene, en velkendt koreografi, og straks kommer blodet farende, skyder fra brystet og op i ansigtet, stikker og niver i hovedbunden.

Noget i hende giver efter, da hun klikker på det første link.

En struktur i brystet braser lydløst sammen.

Så længe har hun gjort sig hård, nu er hun uden forsvar. Han arbejder stadig på universitetet, stadig som lektor, og billedet er det samme, taget i forbindelse med hans ansættelse. Håret er kortere, han smiler ikke, men det manglende smil får ham ikke til at se uvenlig ud.

Det er et andet kontor, en anden etage. De samme små og lavtsiddende ører.

Hun går tilbage til søgeresultaterne. På et billede fra et seminar sidste oktober sidder lektor Vicky Singh mellem to kvindelige forskere i et panel, der skal diskutere The
Mutations of Socialist Modernity. Han læner sig ind over sine krydsede ben med hånden i en akavet vinkel på håndleddet, som om tyngden af mikrofonen har vredet den en halv omgang. Skiltet, der skal fortælle konferencens deltagere, hvem han er, sidder skævt på reverset.

Sidsel synker noget tæt.

Hendes tarme bobler, og hun har kvalme ud i huden nu, men det er umuligt at stoppe. Minderne bruser op og bryder igennem i en pærevælling af detaljer: brystbehåringen, der er strid som hans skæg (knitrende under hendes hånd), og som kravler op af skjorteåbningen for at møde det på halvvejen. Den smalle lænd, de kraftige knæ og albuer. Måden han ikke, som de fleste, svinger et halstørklæde om halsen, men løfter det op over hovedet og lader det falde ned over sig med en konditors nøjagtighed. Hans duvende gang, og hvordan han stillede sin taske fra sig i et hjørne af forelæsningssalen, langt væk, som om den var en skraldepose. Den sære lugt, der hang ved hans jakkesæt efter rens, blandet med vind og sandeltræsstumpen, der lå og brændte på en skåret underkop i køkkenvinduet i hans lejlighed.

Cigaretterne og vinen i køkkenvinduet.

Den overgroede, regnvåde have.

Et magentafarvet lagen, et turkist lagen, et koboltblåt. Aldrig et hvidt lagen.

Aldrig et almindeligt måltid, men prøv det her, smag den her relish, tag en kiks med ost og kvædegelé. Den her pølse er en specialitet i Polen/ Grækenland/ Tjekkiet.

Tasken fra forelæsningerne, jakkesættene og skjorterne i skabet.
Skabet: duften af ham intensiveret til det ulidelige.

De obskure og tidskrævende tebrygningsmetoder, han dyrkede som en hobby.

Hans hænder, smagen af hans spyt, den hårde, krumme pik.

Sidsel var femogtyve år gammel, første gang hun så Vicky Singh, og hun begærede ham med det samme voldsomt og uden forbehold.

På det tidspunkt var hun lige kommet ud af et forhold, hvoraf et af deres to år sammen havde været overflødigt. Alligevel var det først, da han en dag sad over for hende på Café Dyrehaven og talte om størrelsen på brunchæg, at Sidsel forstod, at det ikke kunne blive ved. Hun slog op med ham, et par uger før hun rejste til London, hvor hun skulle bo og studere det næste halve års tid. Sidsel havde følt sig fejlanbragt på sit studie (hun ville røre ved, ikke læse om, værkerne, men der skulle gå nogle år, før det gik op for hende, hvor hunden lå begravet), og en venlig studievejleder havde rådet hende til at søge lidt ud, prøve noget andet, nogle andre fag, i en anden by. Og der var hun så, i universitetets imposante aula. Ankommet til London en uge forinden, fuldkommen clueless ærgerrig fri.

Da Sidsel første gang trådte ind i auditoriet, gjorde synet af deres underviser hende så desorienteret, at hun drejede omkring og opsøgte Informationen, hvor en medarbejder forklarede, at det var det rigtige lokale, hun netop havde forladt. Fordi hun, på grund af navnet, var gået ud fra, at lektoren var en kvinde, følte hun sig allerede dér hægtet af, to skridt bagefter. I løbet af de seks måneder, Vicky
var hendes lærer, og de tre en halv, han var hendes elsker, ændrede dette sig ikke.

Lektor Singh var en af den slags lovende akademikere, hvis talent på en eller anden måde var gledet ham afhænde, og over for Sidsel tog han afstand fra det, han refererede til som »the pallid illusion of academia«. Til gengæld elskede han at undervise. Man kunne være smålig og pege på, at der da vist var gået en skuespiller tabt i ham, men han var først og fremmest en beåndet og engageret lærer, hvis naturlige tiltrækningskraft med årene havde antaget en stærkt fortættet form. Det var umuligt ikke at lade sig påvirke. Elever af begge køn hang ved hans læber, grinede af hans vittigheder og gjorde sig usædvanligt umage med at formulere deres spørgsmål og svar. Sidsel havde engang spurgt ham, hvordan det føltes. Forbavset over at skulle forklare noget, der havde været et vilkår siden hans tidlige teenageår, svarede Vicky, at det nogle dage føltes som at blive badet i varm mælk og andre, som om en sten rullede ind over ham. På det seneste desværre oftest det sidste.

Måske havde det været enklere, hvis han var smuk. Vicky var lav og ret spinkel, med en kort hals og ludende skuldre, og selvom hans mund var velformet, var læberne tørre og skjulte et sæt misligholdte tænder. Håret var den eneste del af hans ydre, der syntes at være en naturlig forlængelse af personligheden: Det var kraftigt og blåsort, på nær de brede strøg af hvidt, der startede ved tindingerne og derfra bredte sig ud i længderne. Han bar det i en lav knold, og Sidsel havde kun to gange set ham uden elastik i. Den ene gang, da han lånte hendes bad (det var ikke sket før, og det skete ikke igen), og den anden, da hun så ham
ved et tilfælde på vej i byen med sin kone. Abigail bar kassebukser og sixpence, og Vicky var klædt i et stramtsiddende blyfarvet jakkesæt. Hans mørke hår flagrede i vinden, de lignede et band! Sidsel havde gemt sig bag en kvinde med en klapvogn, der ligesom hende stod og ventede på bussen. Det var sket, nogle dage før hun konstaterede, at hun var gravid, og et par uger inden hun ifølge planen rejste hjem til København igen. Da hun i den følgende tid sad og overvejede, hvad hun skulle gøre (altid i sit lillebitte overbelyste køkken, altid med et stort glas rødvin og eddikechips, som hun spiste fra en brødkurv), dukkede synet af de to op i hende. Det overdøvede med sin klare livfuldhed hendes vage forestillinger om et liv med Vicky og deres uægte barn. Jo mere hun tænkte, desto sikrere blev Sidsel på, at det rigtige ville være at blande ham udenom.

Dear V, I dont think we should see each other anymore. Sådan begyndte hun mailen, for at få det overstået. I hope you know that I am gratefulfor the experience of meeting you and since I am leaving soon (in less than two weeks as it is), I feel like this is the best way togo about it. I will miss our afternoons. At hun ville savne deres eftermiddage, var en anden måde at sige, at hun ville savne at have sex med ham. Sex med Vicky var anderledes end noget, hun havde prøvet tidligere. Hans pik føltes, hvor idiotisk det end lød, mere levende end andre pikke. Når han trængte ind, slog hans væsens udelte opmærksomhed gennem kroppen på hende, og det heftige nærvær fik hende til at klamre sig til ham. Han kyssede hendes øjenlåg, kørte fingrene gennem hendes hår, strøg og klemte hendes ansigt og justerede vinklen på hendes bækken. Ofte havde hun fornemmelsen
af, at han var i stand til at læse hendes tanker, før de overhovedet var blevet formuleret som andet end dunkle, før-sproglige behov. Når hun kom, kom hun hårdt og længe, og bagefter føltes det, som om der var lidt mere luft og lys imellem hver enkelt celle i hendes taknemmelige, slappe krop.

Han forsøgte at ringe, men kun en enkelt gang, og han efterlod ingen besked. Det er muligt, at han havde haft sine egne spæde fantasier om et andet liv med en anden kvinde, men i så fald var de lige så svagelige som Sidseis og opløstes let i mødet med virkeligheden, der trods alt bestod af en ægte, levende hustru. Den sidste gang de så hinanden, var Sidsel syv uger henne og så forkvalmet, at censoren spurgte diskret til hendes velbefindende. Vicky var iklædt en ironisk småblomstret skjorte med store flipper og lignede en mand, der hellere ville skyde sig selv i begge lår end at gennemleve de næste femogtredive minutter ved fuld bevidsthed. Sidsel fik lov at trække frisk luft og kom tilbage og gav sin præsentation, tonløst og uinspireret, men uden fejl og med en uforklarlig evne til at svare fyldestgørende på deres uddybende spørgsmål. Efter en drøftelse, der forekom hende at vare meget længe, kom Vicky ud på gangen. Han lukkede døren efter sig med overdreven grundighed, gav hende 80 og et hårdt knus. Sidsel kunne have hvisket det til ham der, hun kunne have lukket ham ind i sin hemmeligheds tomme hus, men det gjorde hun ikke. Hun forblev tavs, og det var ham, der talte først. We can’t get confused now, sagde han. Præcis hvad Vicky mente med de ord, fik Sidsel aldrig at vide, men hun går ud fra, at det var noget i retning af: Det her er ikke kærlighed, men jeg indrømmer, at det minder om.
Tilbage i Danmark bestilte hun tid hos lægen, der gav hende en henvisning til en gynækolog. Han undersøgte hende og overbragte derpå den nødvendige information, nogle lange og tykke bind og to forskellige slags piller. Den første, som hun skulle tage på klinikken, ville få embryonet til at gå til grunde. Stikpillerne ville klare resten. Det var muligt at få både smerte- og kvalmelindrende medicin, men ikke alle havde brug for det. Gynækologen talte om proceduren på en hjertelig og sjusket måde, der fik hendes forehavende til at virke dejlig banalt. Sidsel kunne godt lide ham, men da hun efter ti minutter stadig ikke havde slugt tabletten, bad han hende tage hjem og komme tilbage ugen efter.

Klokken er tyve minutter i ti, da han ringer på. Sidsel står i døren og hører ham komme op ad trapperne med en fornemmelse af at have taget for mange shots til en fest, hvor hun ingen kender. Niels tager to trin ad gangen, kan hun høre, og da han dukker op på reposen, skal hun anstrenge sig for ikke at løbe ham i møde. Hans ansigt er vådt. Der sidder perler af regn i huens stof og i øjenbrynene.

- Godaften, siger han, og undskyld forsinkelsen.

For hver gang hun ser ham, ligner han deres far lidt mere. Som om den ældre mands ansigt arbejder et sted under overfladen. Det nye arbejde har gjort ham tyndere, mere senet. Han rakker rundt på plakatcyklen i flere timer om dagen nu, og spiser sikkert heller ikke nok. Sidsel har altid misundt sine to søskende deres evne til at overhøre kropslige behov. Selv er hun lige omvendt, en slave af dens luner og lyster.
- Det gør ingenting. Helt ærligt.

Hun lægger armene om ham. Jakkens stof føles rart mod hendes groggy hoved. De står sådan, tavse, så går lyset ud med et klop, og Sidsel skubber ham foran sig ind i den trange entré, der lugter af hende og Laura.
Bee har lavet en liste, det tog ikke særlig lang tid.

Indtil videre består den af otte navne.

Med et lille suk samler hun kuglepennen op igen og læner sig så langt ind over bordpladen, at hårspidserne kradser mod blokken. Pennen tøver ud for David R. (Dave). Sidst Bee hørte fra David, var, da han manglede et sted at sove i forbindelse med et seminar i byen. Hun svarede ham ikke. Hun glemte det, eller hun undlod at komme i tanker om det, indtil det alligevel var for sent. Det er vel tre år siden nu. Pauline havde ikke meget tilovers for Bees fortid, og hendes venner fra dengang interesserede hende ikke. Hattifnatterne, kaldte Pauline spøgefuldt Bees bekendte fra årene i Monterey og Car-mel: skrutryggede og fanatiske og præcis så glædesløse som de metodister, hun var rejst til Californien for at komme væk fra! Så Bee glemte Davids mail, og lige så stille glemte hun også David.

Indtil nu.

Syv navne altså.

Efter sammenlagt tyve år på vestkysten er det, hvad det kan blive til. Det er til at dø af grin over. Bee undertrykker trangen til at dunke panden hårdt ned i bordet, folder listen sammen på midten og går over til vinduet. De gulvlange gardiner med print af ginkgoblade har kostet en formue,
men Pauline lod dem hænge, da hun flyttede. Bee begik den fejl at tro, at det var for at glæde hende.

Stuen er mindre nøgen sådan, forklarede Pauline, da Bee nævnte gardinerne, potentielle købere skal kunne forestille sig, at der engang har været et hjem her, og at der kan blive det igen.

Et salgstrick, der til forveksling lignede omsorg.

I dette engang-hjem har Bee boet de sidste syv måneder. Det er gået fint og i perioder mindre fint, og nu er det hele snart forbi. I sidste uge blev 18 Park Hili Ave. oprettet som sag inde på woolhouserealestate.com. I sine annoncer smiler Gabriel Woolhouse som en ulv i en børnebog, og ifølge Pauline er han berømt for sine hurtige og gnidningsløse handler. Intet mindre kunne gøre det, nu hvor deres hjem skal veksles til de millioner, det åbenbart hele tiden har bestået af. Pauline tror, at Bee har fundet en løsning (fordi Bee har sagt, at hun har fundet en løsning). Hun er ikke bekymret for hende, hun »vidste, at hun ville klare sig«.

Tæt på kan man se lige igennem det lysegrønne hørstof. Det er stadig mørkt udenfor, men et mere sølvag-tigt mørke end for bare en halv time siden. Gaden er øde, træerne i parken en massiv blålig klump under hende. Selv vinduet i det værelse, mr. Pistilli udlejer via Airbnb, er sort. Der er ikke engang en jetlagget turist til at holde hende med selskab.

Bee var vågnet klokken kvart over fire ude af stand til at falde i søvn igen. Så vidt hun kunne afgøre, var der ikke noget særligt, der havde vækket hende. Hun lå i mørket og følte sig fortumlet og veludhvilet. Der gik nogle minutter, før hun kom i tanker om, at hun ikke var alene. Nogle
døre derfra lå Seraphina og sov i Hudsons gamle seng. Tanken havde en opkvikkende effekt, og efter nogle vejrtrækningsøvelser, der ikke gjorde nogen forskel, stod hun op og klædte sig på så stille som muligt.

Det havde virket som det helt rigtige tidspunkt at give sig i kast med den liste: oven på den overraskende vellykkede middag med Fifi. Alene i den spæde dag, der næsten var nat endnu. Hun havde lavet en kande te og tændt to lys, som hun stillede på bordet foran sig. Hun var gået til det med en god fornemmelse, et åbent sind. Men allerede efter de første tre navne (hvoraf to tilhørte tidligere kærester) stod det klart, at der var meget få mennesker tilbage at vælge imellem.

Rebet, der skulle have ledt hende ud af hulen, var for kort, og nu stod hun i buldermørket med den frønnede stump mellem hænderne.

»Jeg håber, du finder en god løsning, ms.«

Hvad var det, hun havde svaret den venlige fotograf, lænet op ad dørkarmen med vinflasken løftet i den ene hånd?

Det gør man altid, gør man ikke?

Det gør man jo, på den ene eller anden måde? Ikke sandt?

Noget let og ubekymret. Stor i slaget som den, der stoler på at blive grebet, idet hun lader sig falde bagover.

I en skov af arme.

Et eftergivende net af hænder.

Problemet er, at gode løsninger kræver gode venner, og de sidste mange år har Bee overladt den del af sit liv til Pauline. Hun vil ikke lyve: Det var en usigelig lettelse at lade sin fortid glide af skuldrene som en slidt vinterfrakke og træde ind i den verden, som forholdet til Pauline Farley
lagde åben for hende. Hendes kones venner var sofistikerede og festlige, og selvom de var oppe i fyrrerne, fik Bee det indtryk, at deres liv udspillede sig i centrum af alting. Ja, at de udgjorde dette centrum. Den ene halvdel af flokken var, hvad Pauline plejede at kalde skabende kunstnere. Fra deres hænder og hjerner voksede ting, som Bee ikke altid forstod meningen med, men lærte ikke at betvivle værdien i. Det skete ofte, at nogle af dem slog sig sammen og åbnede »et sted« (invitationerne samlede Bee og Pauline i en hjerteformet klemme, der stod på køkkenbordet), og de mistede forunderligt nok ikke modet, når de nogle år senere var tvunget til at lukke selv samme sted grundet lav eller ingen omsætning. Resten af gruppen opererede bag kulisserne med at omsætte kunsten til penge, og de to fløje skiftevis næredes og lod sig nære af hinanden. Vennerne udgjorde et kybernetisk økosystem af kunstnere og mæcener, vilde idéer og kapital, og selvom man kunne have frygtet en anden skæbne, fik Paulines importerede art fra begyndelsen gode vækstbetingelser. Bee følte sig tilpas i deres selskab, ingen spurgte til hendes fortid, og hvis de gjorde, stoppede de altid, inden de nåede til den teenagedatter, hun havde efterladt hos sin mor i Bondurant (dengang faldt det hende ikke ind, at deres mådehold kunne være Paulines værk). Blandt de åbensindede venner fandt man hendes metier eksotisk, og selvom Bee havde på fornemmelsen, at clairvoyance blev betragtet som en slags performancekunst frem for et egentligt fag, følte hun sig både afholdt og respekteret.

Men uanset hvor tæt på de kom, var ingen af dem nogensinde Bees venner. Enkelte kunne måske være blevet det,
hvis hun havde gjort en indsats. Det betyder, at Bee kender deres børns og hundes navne. Hun kan genkalde sig lugten af deres entréer, fornemmelsen af deres hår og skæg mod hendes hals, når de omfavnede hende, og lyden af deres ringe, idet de greb om et glas og løftede det for at skåle. Hun ved, hvor de går til dans, og hvor deres familie har et sommerhus, man kan låne. Hun ved nogenlunde, hvilken vin de foretrækker, og hvem der ikke spiser hvad, men hun kunne aldrig, aldrig nogensinde finde på at ringe til dem og bede om hjælp.

Den ret mistede hun, da hun mistede Pauline.

Sådan er det.

Én enkelt pære går ud, og hele kæden ryger.

Pita er vågnet og tripper hen over tæppet på ben, der er stive efter søvnen. Hun tager et par snøftende, logrende cirkler omkring sin ejer, men da Bee ikke gengælder hendes hilsen, giver hun op og lister tilbage til sin kurv.

Nede ved parkens gitterport er to renovationsarbejdere i kedeldragter og selvlysende veste dukket op.

Det er officielt morgen.

Once more, my soul, the rising day -

Beatrices silhuet er smal mod det matte lys, der flyder ind i stuen gennem vinduerne. En kuldegysning får hende til at skælve, og med en refleksmæssig bevægelse lader hun hænderne glide lynhurtigt ned over maven og hofterne, op over armene og skuldrene, som et menneske, der vil forsikre sig om, at hun stadigvæk findes og er hel.

Bee retter sig op og ser sig spørgende omkring, men der er ikke nogen, der har sagt noget. Fifi står med ryggen til,
i færd med at dække bordet i stuen. Nu vender hun sig og smiler venligt. Hun har briller på, hvilket mærkeligt nok får hende til at se yngre, ikke ældre, ud. Som et barn bag på en pakke morgenknas.

-	Jamen, godmorgen.

Bee vikler sig ud af plaiden, som hendes datter må have lagt over hende, mens hun sov.

-	Hvad er klokken?

Fifi trækker på skuldrene.

-	Omkring halv ti. Vil du gerne have, jeg tjekker?

-	Nej, nej. Det er ikke vigtigt, og du har allerede købt ind. Det havde du ikke behøvet, vi kunne have gjort det sammen.

-	Jeg vågnede tidligt, siger Fifi og går ud i køkkenet, jeg var skrupsulten, og du så så fredfyldt ud, jeg ville ikke vække dig. Jeg gik bare lige ned på hjørnet. Jeg tog Pita med, det håber jeg er okay?

-	Hvorfor skulle det ikke være det?

-	Hun havde tynd mave.

Bee slikker på sin pegefinger og kører den rundt i øjenkrogene. Hun lytter til de rørende lyde af et andet menneske, der bevæger sig omkring. Skabe, der åbnes og lukkes, skuffer, vandhanen.

-	Jeg må indrømme, at jeg opgav at samle det op. Bare rolig, der var ikke nogen, der så mig. Dit ry i kvarteret er uplettet, hvis du går op i sådan noget.

-	Ha, siger Bee og samler sit hår i spændet, folder tæppet sammen til en perfekt firkant.

Fifi har dækket fint op. Der er et fad med udskåren frugt og en kurv med ristet brød, to blødkogte æg svøbt
i et viskestykke og en karton med appelsinjuice, mælk i en kande. Bee plejer ikke at spise noget før efter middag. Hun har ikke haft nogen appetit om morgenen, siden Pauline flyttede.

-	Har du noget kaffe?

-	I skabet over vasken, svarer Bee og husker i det samme listen fra i går. Blokken og lysene og kuglepennen, det er alt sammen væk. Hendes mellemgulv trækker sig sammen i en sitrende streng. Fifi må have flyttet tingene, da hun dækkede bord. Dér er bloklysene, på kaminhylden ved siden af den katteøjede munk, men papiret kan Bee ikke se nogen steder.

Fifi står bøjet over kaffemaskinen. Hun er klædt i kjolen fra i går, men har trukket en hvid mohaircardigan ud over. Håret er fugtigt og samlet i en knold på toppen af hovedet.

-	Jeg kender ikke sådan nogle her, siger hun og banker på Nespressomaskinen med en lang negl, bedste har den gammeldags slags. Hvor putter jeg den i henne?

Bee løfter metalklappen, lægger kapslen i og trykker på knappen. Maskinen knurrer, og Fifi kommer med en begejstret lyd, da den karamelfarvede stråle rammer koppens bund.

-	Det er præcis som i reklamerne!

Bee svarer ikke. Hun har fået øje på blokken. Den ligger i vindueskarmen, og oven på den hendes sammenfoldede liste. Det mørke felt, hvor Davids navn stod, er trukket gennem bagsiden af papiret.

-	Vil du også have en kop?

-	Bare den samme som dig. Var det koldt udenfor? spørger Bee og går over til vinduet.
-	Lidt. Er det ikke altid koldt om morgenen her? Det synes jeg, du sagde engang.

-	Jo, siger Bee og hoster, idet hun stikker papiret ned i baglommen, det er det faktisk. Koldt om morgenen. Det er tågen. Den kommer ude fra havet.

-	Så, Fifi holder kopperne op foran sig, lad os gå til bords.

Hendes appetit kommer bag på hende. Bee spiser en halv grape, flere skiver melon og to stykker brød med smør og marmelade, og da Fifi tilbyder hende et blødkogt æg, siger hun ikke nej.

-	Ah, siger Fifi og slår et ærgerligt klik med tungen, æggebægre.

-	Sådan nogle tror jeg slet ikke, vi har.

Bee ved ikke længere, hvem dette vi refererer til, og hun vil proppe det tilbage i munden.

-	Jeg synes, jeg så nogle. Lige et øjeblik.

Fifi kommer tilbage med to æggebægre i træ. Det er Paulines veninde, der har drejet dem på sit værksted og haft dem med som værtindegave en aften for to tusind år siden.

-	Skal du holde fest, spørger Fifi og rækker sin mor det ene.

Bee har ikke fødselsdag før til december, og den har hun ingen planer om at fejre.

-	Fest? Hvad tænker du på?

-	Eller middag? Fifi slår hul på ægget med et svirp af skeen, jeg genkendte de fleste af navnene på listen. Iris og Janice, selvfølgelig, jeg elskede Janice, John, Ocean. Dawn ved jeg ikke, hvem er, men på mange måder giver en house-
cooling rigtig god mening. Der er ikke alt muligt, man skal passe på ikke at ødelægge.

-	Næ, siger Bee, det har du ret i.

-	Der kunne blive et virkelig godt dansegulv herinde, hvis man flyttede bordet og sofaen ind i det andet rum. Det er ærgerligt, haven ikke er større, ellers kunne man have spist derude.

Fifi tager en stor tår juice og ser sig omkring, virkelysten som en, der er blevet ansat til at stå for det hele.

-	Jeg har ikke noget sted at bo, siger Bee, det er en liste over de mennesker, jeg tænkte, jeg måske kunne ringe til og høre.

Fifi stiller glasset fra sig og ser på hende. Bee har ikke lagt mærke til de kunstige vipper før nu. Deres tyngde gør blinkene en smule langsommere end normalt, og brillerne forstørrer de i forvejen store øjne og giver dem insektpræg.

-	Skal du flytte?

-	Huset blev sat til salg i sidste uge, og jeg har lovet Pauline at være ude, inden måneden er omme. Navnene på listen er de mennesker, jeg tænkte, jeg kunne få mig selv til at bede om hjælp hos. Men der mange af dem, jeg ikke har snakket med i flere år. Jeg aner for eksempel ikke, om Iris er i landet. Hun talte altid om at flytte til Mexico.

Fifi tager en bid af sit æg.

-	Jeg ville da ønske, jeg skulle holde en fest, siger Bee og forsøger at grine.

-	Men hvorfor sagde du ikke noget? Du har da ikke tid til at have gæster, hvis du ikke har noget sted at bo lige om lidt.

Bee mindes ikke at have set det udtryk i sin datters ansigt før.
Har Fifi ondt af hende?

-	Hold op med at sige sådan noget! Det er dejligt, at du er kommet. Jeg er glad for, at du er her. Jeg skal nok finde på noget.

Bee ved godt, hvad Fifi tænker. Hun burde bare sige det. Bee fortjener det stød i brystet, det vil give. Pita grynter under bordet, Fifi samler mopsen op og giver sig til at klø den vredt mellem ørerne.

-	Har du tænkt på at komme hjem?

Bee tager luft ind, anstrenger sig for at bevare roen.

-	Selvfølgelig har jeg det.

-	Men du gør det ikke.

-	Ikke hvis jeg kan undgå det. Jeg tror heller ikke, Marianne ville blive specielt begejstret over at have sin voksne datter sovende på sofaen igen.

-	Hun ville da lade dig bo der! udbryder Fifi ophidset.

-	Selvfølgelig ville hun det. Det ved jeg godt, siger Bee, men det er ikke det samme som med jer to, Seraphina. Der har været for mange skuffelser og misforståelser. Det ville ikke blive sjovt for nogen af os.

Fifi ser ud ad vinduet. Gardinerne er blevet trukket fra. Himlen over parkens trætoppe er diset og blå. Snart vil solen brænde gennem det tynde skydække. Fifis hænder stryger fraværende over Pitas ryg, og Bee føler sig generende mæt.

-	Hvad med William, siger Fifi, han var stadig i landet, sidst jeg tjekkede. Måske kan han hjælpe.

-	William? William hvem?

-	Mener du det?

-	Mener jeg hvad?

-	At du ikke kan huske hans navn?
-	Når jeg ikke ved, hvem du taler om, så er det svært at sige, om jeg kan huske vedkommende eller ej.

-	Jeg taler om min far, siger Fifi, om William Catch-poole.

Bee forstår ikke, hvordan hun kan have været så naiv.

Selvfølgelig har Marianne fortalt Fifi, hvad hun vidste.

De to har levet sammen, siden Bee dukkede op på sin mors dørtrin den januarmorgen i 2007. Seraphina var elleve år gammel. De havde kørt hele natten i en lejet bil, der kun indeholdt det mest nødvendige. Bee havde skrevet et to sider langt brev, som hun i sidste øjeblik stak i lommen og erstattede med et stykke papir, hvor der stod:

Vi er rejst. Lad være med at forsøge at kontakte os. B.

Sedlen lå på køkkenbordet ved siden af hans tobak. Hun havde stillet en klipsemaskine og en kaffekop oven på to af hjørnerne for at sikre sig mod trækken, når han åbnede døren, opkørt og irritabel efter sin nattevagt.

Der er gået tolv år, og hun har ikke hørt fra ham.

For en gangs skyld gjorde han, som hun bad ham om.

Det havde sneet hele natten, og så man bort fra sækkene med storskrald, der stod rundtomkring på fortovene, lignede parcelhuskvarteret noget fra et eventyr. Fifi var duperet.

Hvor er her smukt, sukkede hun, idet Bee drejede ind på Cedar Street.

Som en sand hippieunge havde hendes datter, fra hun var ganske lille, været tiltrukket af alt, hvad der lugtede af småborgerlig orden. Marianne lukkede dem ind i sin natkjole og fleecetrøje og sagde, at hun havde gjort overetagen klar.
I tiden efter stillede hun kun de allermest nødvendige spørgsmål (skylder du ham penge? Gik det ud over pigen? Er du gravid?) og koncentrerede sig derudover om Sera-phina. Hun købte bunkevis af nyt, varmt tøj til hende, fik fikset en plads i den lokale skole og sat hende i behandling for den epilepsi, som Bee havde håbet at kunne kurere gennem kosten. Da det væsentligste var kommet på plads, meldte Marianne hende ind i Bondurants hockeyklub og bestilte en tid hos frisøren, og Fifis filtrede og solblegede hår blev klippet af til lige under ørerne. I lang tid kunne pigen ikke gå forbi en reflekterende overflade uden at vende sig forbløffet mod sit spejlbillede.

Helt fra begyndelsen var det tydeligt, at Fifi stortrivedes som forstadsbarn.

Hun elskede roen og rytmen, naboerne, der kørte hjemmefra på det samme tidspunkt hver dag, Mariannes kød-og mælkebaserede madlavning og lyden af plæneklippere og bladpustere. Alt det, der havde været ved at kvæle Bee, fik hendes datter til at ranke sig og blomstre op. Fifi fik hurtigt en masse veninder, og i skolen gik hun uden beklagelser i gang med at lukke de huller, som hendes mors og stedfars hjemmeskoling havde efterladt (og i nogle tilfælde forårsaget). Bondurant havde alt, hvad hun havde drømt om, at et liv skulle bestå i. Kun ishockeyen fandt hun sig ikke til rette med og begyndte efter nogle måneder til jazzballet i stedet.

Bee gjorde sig umage, og den første tid gik faktisk nogenlunde.

Hun var lykkelig over at se sin datter glad, og lettelsen over at være sluppet væk fra landsbyen og Rodney var i lang tid nok til at holde hende kørende.
Tre aftner om ugen underviste hun i yoga i en sal på Fifis danseskole, og Mariannes venindes søster havde skaffet hende et deltidsjob som sekretær for den samme tandlæge, hun havde gået hos som barn. Indimellem afholdt hun private sessioner (altid i klientens hjem, Marianne ville ikke have det inden for dørene), men det var ikke noget, hun reklamerede med. Folk hørte noget om noget og kunne så, når de havde taget sig sammen længe nok, finde på at ringe til hende og spørge, om de havde »forstået det rigtigt«? På et års tid fik Bee sparet så mange penge sammen, at hun kunne lægge indskuddet for et lille hus i den nordøstlige del af Bondurant.

Nogle dage inden hun skulle mødes med udlejeren til en fremvisning, dukkede Pauline op i venteværelset hos tandlægen. Bee var i færd med at fylde plastickrus i røret, der hang på væggen ved siden af en plakat med en tand, der stod på skateboard iført omvendt kasket.

Den høje kvinde var dagens første patient, og hendes tilstedeværelse og særprægede parfume fyldte det ellers tomme venteværelse til randen. Bee hilste, og kvinden, der ikke lignede noget, som havde hjemme i Bondurant, sendte hende et smil så familiært, at hun blev forvirret.

-	Kender jeg dig? spurgte Bee og fortrød, da kvinden igen kiggede op, for det gjorde hun tydeligvis ikke, fra gamle dage, mener jeg? Er du her fra byen?

Pauline lagde hovedet på skrå.

-	Gamle dage? Det tror jeg ikke. Jeg er bare på besøg. Og fik tandpine. Det er min sørgelige historie.

Hun duppede den ene kind med en lang finger. Bee undskyldte og vendte opmærksomheden mod krusene. Det
krævede et vist håndelag at få dem alle ned i røret og til at blive der. Mens hun arbejdede, kunne hun mærke kvindens blik mod sin nakke, og længe efter »Pauline Farley« var blevet kaldt ind, kunne hun lugte hendes krop. Noget varmt, rodagtigt var blevet hængende. Bee sørgede for at være i gang med noget i baglokalet, på det tidspunkt hvor Pauline igen skulle krydse venteværelset, men da Bee kom ud for at skifte dunken i vandkøleren, sad hun der endnu, iført alt sit overtøj, opslugt af en artikel i et af de gamle indretningsblade, som tandlægens kone donerede til klinikken. Hendes blanke hår bulede ud mellem huen og halstørklædet. Munden var trukket skæv af bedøvelsen. Bee styrede hen mod vandkøleren og gik uden et ord i gang med at skrue den tomme dunk af.

-	Tror du godt, jeg må tage det her med mig?

Pauline holdt bladet op foran sig.

Bee tog sig selv i at se sig over skulderen, før hun nikkede og sagde:

-	Tag du det bare.

-	Fantastisk, Pauline rejste sig og stak bladet i tasken, jeg fandt en artikel om en af mine potentielle kunder, forklarede hun, det er altid godt med noget baggrundsviden, når man skal overbevise folk om at give én penge.

-	Det er klart, sagde Bee og var ved at tabe den tunge plasticdunk med frisk vand, da gevindet smuttede med en høj lyd. Pauline tilbød ikke at hjælpe, men hun gik heller ikke.

-	Dr. Lodenstein fortalte mig, at du underviser i yoga?

Bee havde ikke fortalt Kent Lodenstein om sit andet job,

men selvfølgelig vidste han det. Ligesom de fleste i kvarteret efterhånden vidste, hvorfor hun var flyttet ind med sin
datter på Cedar Street efter ikke at have besøgt Marianne en eneste gang i løbet af de sidste fem år.

Mandeproblemer.

Et dårligt ægteskab.

Jeg hørte, han var misbruger. Marihuana.

Er de ikke alle sammen det?

En selvforsynende landsby? (Hvilke mennesker ønsker sig tilbage til middelalderen?).

-	Ja, sagde Bee, det gør jeg også.

-	Hvilken form?

Bee gik i gang med at forklare principperne bag hatha yoga, men Pauline afbrød hende. Hun ville sådan set bare vide, hvornår den næste time blev afholdt.

-	I morgen aften klokken otte, svarede Bee, i den store sal på danseskolen nede ved centeret. Der hænger et skilt, du behøver ikke melde dig til noget sted.

Pauline takkede, klappede to gange på lædertasken og forlod rummet. Først da Bee hørte den anden dør smække, stillede hun den umulige dunk på gulvet og lod sig synke sammen i stolen, der stadig var varm efter Paulines balder. Latteren steg op gennem hende, som bobler, og forsvandt. Det var længe siden, hun havde følt sig let på den måde.

Måneder.

Næ. Årevis.

-	Alt i orden? kaldte dr. Lodenstein fra den anden ende af gangen. Han var ikke vant til at høre sin nye sekretær grine.

Timen igennem kunne Bee lugte parfumen, og under den, som et løfte om mere, lugten af hendes hud og hår. Hun
sørgede for at fordele sin tid og opmærksomhed ligeligt mellem eleverne, men hun var hele tiden opmærksom på Pauline, der var afslappet klædt i stumpebukser og en løs, hvid T-shirt. Bee noterede sig hendes flydende bevægelser, hun beundrede de fregnede lægge og store, velplejede fødder, hvis buede negle var lakeret i en sortrød farve. Kvinden fra venteværelset fyldte Bee med en følelse, hun ikke med det samme kunne sætte navn på, så da Pauline efter timen bød hende på en øl, takkede hun ja uden helt at forstå hvorfor. Det var ikke første gang, siden Bee kom hjem til Bondurant, at nogen havde inviteret hende ud, men det var første gang, hun havde taget imod tilbuddet.

De satte sig ved et bord i hjørnet af den irske pub og skiftedes til at hente forsyninger i baren. Pauline var kun i byen nogle få dage for at besøge en tante, som lå for døden. Bee var overrasket over, at en kvinde som hende kunne have slægtninge i Bondurant, og hun var overrasket over, hvor nemt det var at tale om årene i Twin Oaks, huset, der aldrig blev færdigt og aldrig ville blive det, og hendes eks-kærestes forfærdelige, gradvise forvandling. Alt det, der havde føltes som et mørkt krat inden i hende, som pigtråd og glasskår. De snakkede, indtil ejeren dukkede op ved deres bord og bad dem drikke ud, så han kunne lukke og komme hjem i seng. Udenfor, nogle gader derfra, tog de afsked med hinanden.

Der er en eller anden, du minder mig om, sagde Pauline og lagde hovedet på skrå, på den måde, Bee allerede var begyndt at holde af, men jeg kan ikke huske, hvem det er.

Kysset føltes enkelt. Pauline havde en frimodig og brandvarm tunge.
Bee kom til at grine, den samme ubesværede latter som i venteværelset.

De kyssede igen, dybere, længere. Så sagde de godnat og farvel.

Efter måske ti meter vendte Pauline sig om og råbte: Kristin Scott Thomas! I Under the Cherry Moon, mit første lesbiske crush. På en prik.

Første gang blev Bee kun et par dage, under dække af en yogaworkshop.

Anden gang blev hun en uge uden nogen undskyldning.

Pauline boede i en duplekslejlighed sammen med to mænd, hvoraf den ene var far til hendes barn. Det var der, så vidt Bee kunne fornemme, ikke noget odiøst i. Hudson var en nem og glad dreng, der elskede sin nanny, en ung kvinde ved navn Delia, der kom hver morgen, før Pauline gik på arbejde, og først tog hjem igen, når han var lagt i seng.

Efter den tredje tur til Californien fortalte Bee Marianne, at hun ikke havde tænkt sig at skrive under på lejekontrakten.

Fifi var taget i skole.

De to kvinder sad over for hinanden ved spisebordet.

Det var den samme hæklede lysedug, den samme mosgrønne lampeskærm som dengang, en sekstenårig Beatrice Wallens tog sig sammen og annoncerede, at hun agtede at flytte ind i sin ti år ældre kærestes autocamper. Den eneste forskel var, at hendes fars stol stod tom.

Bee fremlagde sin sag: Hun og Fifi ville flytte tilbage til Californien, det var der, de havde haft deres bedste år, på Esalen, tæt ved kysten, blandt mennesker, der var rummelige og
nysgerrige. Twin Oaks havde været en fejl, det indrømmede hun (her så Marianne værdigt væk), men det betød ikke, at Bondurant var den eneste løsning, gjorde det? Man kunne få et godt liv mange steder, på mange forskellige måder. Der var penge nok til, at de kunne begynde forfra for alvor.

Marianne havde lyttet til hende uden at afbryde, og da hun endelig sagde noget, var det kun en hvisken.

Du kan gøre, som du vil, Beatrice. Seraphina bliver her.

Der var så mange ting, Bee kunne have svaret: Det er mit barn, mit liv, hvilken ret har du til at blande dig i det? Hvad ved du om en lykkelig barndom?

I stedet nikkede hun og sagde: Fint.

Du kan komme, så ofte du ønsker, sagde Marianne, og Fifi kan besøge dig, men Bondurant er hendes hjem. Hun har fortjent et hjem efter det, hun har været igennem.

Der var ikke mere at sige, sådan fungerer sandheden.

Nogle måneder senere fløj Bee til Californien med to lette kufferter. Hun flyttede ind hos Pauline, og de to mænd flyttede ud. Delia kom ikke længere hver dag, Bee kunne se efter Hudson, aflevere og hente ham, og med tiden brugte de hende kun om aftenen, når de skulle til middag, eller i weekenden, hvis de havde brug for at komme lidt væk. Fifi blev som aftalt hos Marianne. I de første par år besøgte Bee hende en gang om måneden, men for hver tur tilbage til Bondurant følte hun sig mere overflødig. Bedstemor og barnebarn havde deres indforståede vittigheder og rutiner. Bee mindede dem om noget, de ikke ønskede at blive mindet om, og som årene gik, blev der længere og længere mellem besøgene. Hun vænnede sig til den dårlige samvittighed, lærte at leve med den, som man lærer at leve med en dårlig hofte.
Fra Seraphina var ung teenager, har Marianne fungeret som hendes primære voksne, hendes fortrolige, og i al den tid har Bee bildt sig ind, at hendes mor ville være loyal over for hende. Modsat Bee har Marianne ikke glemt hans navn, og ifølge Fifi har det ikke krævet mere end en smule overfladisk detektivarbejde at finde frem til den rigtige mand:

I løbet af sommeren 95 var der ifølge gæstelisterne tjekket tre William’er ind på Esalen Institute. Den ene var toog-halvfjerds år gammel, den anden atten. William Catch-poole var født i St. Louis i 1967, to år før Bee.

I dag bor han i Kentfield en times kørsel nord for San Francisco. Så vidt Fifi kan afgøre, er han den eneste på adressen, og meget velhavende, hvis man skal dømme efter højden på muren omkring huset.

-	Vil du se ham? spørger Fifi og har allerede fundet sin telefon frem.

-	Hvordan det, har du et billede?

-	Jeg kan finde et, siger hun og lader tommelfingeren glide over skærmen, der svarer på berøringen ved at lyse op.

-	Vent, siger Bee, vent. Hvordan kan du være sikker på, at det er ham? Det kan være en anden, du har fundet. En tilfældig mand, vi tror, vi ved alt muligt om. Det er for mærkeligt, er det ikke?

Fifi sænker telefonen og ser på Bee. Så rækker hun ud, forbi juicen og den tomme tallerken og tager hendes hånd.

-	Jeg lover dig, han ser helt normal ud, mor, ingen horn.

DEL II

For Fire for Warmth

Solen skinner, men de har sikkert ret. Det bliver for koldt at sidde ude. Der er også allerede blevet dækket op til dem inde på værelset. Skrivebordet, der under normale omstændigheder står i hjørnet over for sengen, er rykket ind på midten af gulvet og får rummet til at virke småt og usammenhængende.

Efie åbner døren og stikker hovedet ud. For enden af gangen kan hun genkende Ida Maries vraltende gang. Hende vil hun ikke spørge igen, hun kan være forfærdelig kortluntet og spydig. Særligt i weekenden, hvor hun hellere ville være ude at shoppe og drikke kaffe med veninderne. Vikaren drejer om hjørnet og er væk. Nogen starter en maskine ude i vaskerummet. Efie bliver siddende i døråbningen i nogle minutter, uden at der kommer nogen forbi. De er nok inde på værelserne for at gøre folk klar til frokosten. Hun lukker døren og vender tilbage til sin plads ved vinduet. Herfra kan hun holde øje med både cykelstativet og indgangspartiet.

Bagerbrødet, som hun selv har bestilt, virker dumt så tæt på frokost. Ude i køkkenet er de gået i gang med at rette an, stålfadene smælder mod hinanden, og kort efter kryber lugten af koldt kød og smurt brød ind under døren og får hendes tarme til at pludre. Hun læner sig frem, trykker panden mod glasset. I bedet er rosens knopper hævet op, og
ved en overskåren rod har en klynge pinseliljer foldet deres gule flæser ud. En skade hopper over plænen, sætter af og lander i ahorntræets nederste grene. Da hun åbner vinduet, slår den rå lugt af jord og kulde op mod hende, og blæsten løfter gardinet. Hvis bare hun havde haft fødselsdag om sommeren! Hun misunder dem, der kan holde deres selskaber på terrassen. Hun har bedt dem pakke stiklagnerne og blokkene væk, så længe hun har gæster, ligesom hun ikke vil spørges til toiletbesøg og bleskift.

Efie har glædet sig. Modsat mange andre har hun altid godt kunnet lide at have fødselsdag. Hun holder af at fejre, at diske op og at få gaver. Hun har sin bedste skjorte på og rene, sorte gamacher. De gode sko. Hendes hår er nyklippet i den gammeldamefrisure, hun efterhånden har vænnet sig til, og i snart en uge har hun holdt sig fra Solstuen. For nogle dage siden kom Ole forbi for at se efter hende. Vi sad og blev helt bange for, at du var strittet, sagde han, synligt lettet over at finde hende på sit værelse og i god behold. Efie følte sig rørt og fristet til at køre med den gamle mand tilbage, sætte sig på sin vante plads og give en omgang, men i stedet havde hun sagt, at hun tog den lidt med ro på grund af sin eksem. Frosten og den tørre luft gjorde det værre. Hun havde bedt ham hilse, og det lovede han. Hun ville ønske, at der var nogen, der havde overhørt deres samtale. De blev så skuffede, hver gang hun faldt i. Det med huden er ikke noget, de har fundet på. Længe troede Efie ellers, at det var en del af deres strategi for at få hende til at drikke mindre. Det er din egen skyld, at det klør! Se bare der, hvor slemt det er blevet. Men nu, efter bare en uge, føles de blussende plamager over brysterne
og ryggen mindre ru. Hvor ser det flot ud, sagde Fatou, da hun smurte hende ind efter badet i går. Bliv ved på den måde, Efie! Så kan det være, vi helt kan droppe binyrebarken. Efie var blevet glad. Hun bryder sig ikke om, når de bliver nødt til at skifte det helt nye sengetøj og klippe hendes negle ned, fordi hun igen har kradset sig til blods i søvne. Hun hader at være til besvær. Efie formår ikke at give sig hen til plejernes omsorg. Hun kan ikke vænne sig til det. Efter to et halvt år krymper hun sig stadig under deres kyndige hænder. De fleste lader, som om det ikke generer dem at bade og skifte og vende hende, men Efie tror dem ikke et sekund. Hun er en byrde, og det bliver ikke et hak bedre af, at hun undskylder. Alligevel ligger det forbandede ord på hendes tunge fra morgen til aften, klar til at lande som en død mus for fødderne af enhver, der træder ind på hendes værelse iført hvid kittel.

Undskyld.

Undskyld.

Undskyld.

Efie lukker vinduet.

Han har da svaret på invitationen, har han ikke? Nu sidder hun og kommer i tvivl. Hendes hoved driller, det er blevet værre. Fortidens gasser fiser ind gennem usynlige sprækker i nutiden og skaber kaos og forvirring. Hver morgen skriver hun sin dagsplan ned i kalenderen og streger så punkterne ud, efterhånden som hun kommer igennem dem. Den ligger altid det samme sted slået op på dags dato, på sengebordet ved siden af bronzeskulpturen af Ganesh, som Leif havde haft med fra en af sine rejser. Hun konsulterer listen jævnligt, nogle dage flere gange i
timen, og uden den føler hun sig som den astronaut, hun engang har set i en film: frit svævende og alene i rummet; en sølvfarvet prik på en baggrund af uendeligt mørke. Limen i hendes hjerne er blevet sprød, billederne går løs og forsvinder.

Efie gennemgår beskederne i sin indbakke. Det tager ikke lang tid at finde hans svar. Dato og klokkeslæt stemmer. Han glæder sig til at fejre hende, skriver han. Opfør dig ordentligt så længe. Hendes hjerte falder til ro, så er han sikkert på vej. Hun lægger telefonen fra sig på servietten, som Ida Marie har foldet i en sjusket trekant. Hun retter på flaget, der står skævt på sin fod, og trækker i frøsnapperen, så den læner sig op ad kærnemælkshornet. Hvad ville de ikke tænke, hvis den eneste gæst blev væk? De ville tage det op på personalemødet og forsøge at glatte ud. De ville gøre deres bedste, og hun ville lade, som om det hjalp. Efie har aldrig tænkt på sig selv som ensom. Hun har nemt ved at få folk til at grine, og som yngre var hun omgivet af mennesker det meste af tiden. Hvis hun ikke var vært, var hun nogens gæst, men siden Leif blev kørt ned, er der blevet stille. Han var navet i vennekredsen og den, der kendte hende bedst. René og Ulla hører hun ikke fra, de har travlt med børnebørn og kolonihavehus. Sus kommer fra tid til anden, men datterens sygdom har forandret hende. Folkene nede fra Femmeren er enten døde eller for syge til at komme, og også hendes gamle kollegaer er blevet tavse. Til at begynde med sendte de kollektive hilsner på hendes fødselsdag og til jul, men det er nogle år siden, hun har fået sådan et brev.

Hvornår besluttede de at holde op?
Niels er den eneste, Efie ikke skal kæmpe for at holde fast på. Han kommer forbi et par gange om måneden, i perioder oftere. De snakker lidt, så sætter han sig ved hendes bord og læser, mens hun ser fjernsyn eller sover middagslur. Hvis vejret er til det, låner de en rickshaw og kører en tur i kvarteret, eller han tager hende med på en rigtig bodega, hvor de drikker en enkelt øl, før han triller hende tilbage igen. Da han rejste sidste forår, havde hun ikke forventet at høre fra ham (han var trods alt på eventyr), men allerede efter en uges tid modtog hun den første lange e-mail. Den indeholdt udførlige beskrivelser af mennesker, han havde mødt, og steder, han havde set. Der var navne på byer og floder, præcise afstande og højdemeter og hans overvejelser om næste etape. Efie indtastede oplysningerne i Google Maps og stirrede fortryllet på den grågrønne masse, som om hun et sted mellem trætoppene ville få øje på sin nevø, vadende gennem skoven i ensom majestæt. Hun svarede ham med anekdoter fra sin hverdag (tilføjede her og der et fiktivt dødsfald eller skænderi), og snart efter modtog hun en mail fra et nyt sted i verden, lidt længere syd- eller østpå end før.

Efie forstår Niels, det bilder hun sig ind, at hun gør. Noget ved ham minder hende om hendes egen ungdom: mistroen over for det etablerede, hans idealisme og tilbagevendende trang til at komme væk og videre. Som yngre tog hun af sted, så snart hendes forældre gav lov. Først til Frankrig og Grækenland, som så mange andre unge med ild i kroppen, men senere, da hun fik et job og tjente rigtige penge, også Asien, Sydamerika og Balkan, med forskellige venner og veninder, i grupper og alene. Efie kan stadig
mærke den anelsesfulde uro, som navnet på en fremmed by planter i hende. Hun havde forestillet sig, at hendes pension skulle gå til at få set de steder, hun stadig manglede. Sådan blev det ikke. Der kommer et tidspunkt, hvor livet gør, som det vil med en, og af samme grund opmuntrer hun gang på gang Niels til at tage af sted, selvom hun savner ham, så det gør ondt, når han er væk.

Og der er han jo -

På vej op ad flisegangen med en lille pige i den ene hånd.

Pigen siger noget, og han standser og går ned i knæ, så deres ansigter er på højde med hinanden.

Efie føler sig instinktivt stødt.

Hvem er barnet?

Og hvorfor skal hun med til hendes fødselsdag?

Det er typisk ham at være impulsiv på den måde.

Tonedøv over for andre menneskers følelser.

Han rejser sig igen og trækker elefanthuen af pigen. Bevægelsen er overdreven som en tryllekunstners. Det mørke hår falder frem og ned i hendes ansigt, og hun skubber det grinende væk med begge hænder.

Efie betragter dem gennem sprækken i gardinet, så dæmrer det.

Sidseis datter.

Det krøllede spædbarn, hun som den første besøgte inde på barselshotellet.

Det barn, hun havde forestillet sig at blive en slags bedstemor for.

Hun kniber øjnene i, hun anstrenger sig, men navnet undviger hukommelsens fejende projektører.

Charlottes barnebarn.
Har Sidsel ombestemt sig? Har hun tilgivet hende?

Efie strækker hals, men der er ingen ved cykelstativerne, ingen ved parkens indgang. Der er kun de to, og nu lukker de automatiske døre sig bag dem.

Kort efter kan hun høre stemmerne på gangen: Niels’ dyb og dæmpet, pigens klar som glas.

Efie kan stadig huske, hvor lamslået hun blev, da hendes niece ringede. Det er bare nogle timer, sagde Sidsel, og hun kommer nok til at sove det meste af tiden. Efie bekræftede uden først at tjekke sin kalender, hun lod ikke engang, som om hun tænkte sig om. Hvad end hun havde af planer, kunne de aflyses.

Bagefter, da de havde sagt farvel og lagt på, blev hun siddende i bilen. Det var midt på sommeren. Omme på bagsædet svedte varerne i deres bæreposer, men Efie ville ikke åbne døren og stige ud. Hun ville blive i følelsen.

Hun noterede sig det øjeblik som et skridt i den rigtige retning.

Et tegn på, at hun var ved at vende tilbage til det liv, hun kendte og havde holdt sådan af.

Da hun ugen efter parkerede cyklen foran Sidseis opgang og ringede på dørtelefonen, var hun nervøs på samme opgejlede måde som eleverne i dagene op til deres gallafest. Fra grønthandlen strømmede en berusende duft af solvarm frugt og krydderier, og hun svedte voldsomt i sin lette bluse. Antidepressiverne havde på kort tid fået hendes krop til at svulme op, indtil hun nåede dobbelt størrelse, og hendes ansigt var rundt som en bold. Hun var uigenkendelig, men det betød ikke så meget. Medicinen virkede,
Efie kunne igen stå op om morgenen uden timelange tilløb. Hun kunne lægge planer og overholde dem, og hun kunne komme igennem dagen uden indlagte pauser til gråd og pludselig udmattelse.

Depressionen var kommet efter afvænningen, som en spydighed.

Et uventet og hårdt skub i ryggen.

For langt de fleste var det omvendt, sagde lægen.

I hendes tilfælde var hullet, som alkoholen efterlod i hendes liv, uden varsel blevet fyldt til randen med en lam-mende og diffus tristhed.

Efter den sidste opfølgende samtale var hun tørlagt, men ude af stand til at vende tilbage til sit arbejde som planlagt. Det føltes, som om man havde hældt sand i hendes øjne, ører og mund, for så at trække en sæk over hendes hoved.

De blev enige om at forlænge hendes orlov og »se tiden an«.

Vi hepper alle sammen på dig, Elisabeth, havde Aksel sagt og givet hendes skulder et klem, som var hun deltager i en obskur konkurrence, der gjaldt om at holde livet ud.

Men nu gik det altså bedre. Hun vendte tilbage til de levendes verden med korte, fornuftige skridt.

Sidseis opkald var beviset.

Hendes niece lukkede op med barnet på armen og gav Efie et flygtigt knus.

Efter at have gennemgået mad- og putterutinen en sidste gang gav hun sin datter et kys, klemte hendes hånd og rev sig løs, før hun forsvandt ud ad døren og ned ad trapperne i høj fart som en, der er bange for at fortryde.
Barnet græd hjerteskærende, men Efie følte sig rolig.

Hun lod pigen sidde på armen, mens de gik omkring i lejligheden og kiggede på ting. Efie pegede på et fotografi, en pude, en potteplante og fortalte barnet, hvad farve den var, hvad den hed, og hvad man brugte den til. Hun lod den lille række ud og røre.

Ja, sagde hun, den er blød.

Den er fugtig.

Se, den der, den skinner og lyser.

Bagefter, da barnet var faldet til ro og tilsyneladende havde glemt alt om adskillelsens smerte, lagde Efie hende på legetæppet i køkkenet og varmede den mad, som Sidsel havde stillet frem i små bokse. Hun løftede hende op i stolen og gav hende hagesmæk på, hun hjalp tålmodigt til med at få stykkerne af fiskefrikadelle og kartoffel ind i munden, tilbød vand fra en tudkop, og bagefter tørrede hun hendes ansigt med snippen af et rent viskestykke.

Klokken syv gav hun hende natdragt på, blandede en flaske modermælkserstatning og gav den til barnet i det mørklagte soveværelse. Hun bøvsede hende af og sænkede hende ned i tremmesengen.

Godnat, sagde hun og lagde en hånd på pigens runde mave.

Barnet klynkede og vendte hovedet til den ene og den anden side, spyttede sutten ud og tog imod den igen nogle gange, og faldt i søvn.

Da Sidsel kom hjem en times tid senere, sad Efie i sofaen og læste i en bog, hun havde fundet i reolen.

Hun havde vasket op og lagt tøj sammen.

Uden for vinduerne var sommerhimlen lyserød.
Gik det godt, spurgte Sidsel, og Efie behøvede ikke at lyve.

Et stykke tid senere ringede Sidsel igen. Hun var inviteret til sin gode venindes afskedsfest.

Efie dukkede op som aftalt, og rutinen gentog sig. Pigen græd mere insisterende denne gang, som forstod hun nu, hvad der skulle ske, og Efie måtte flere gange tilbage på værelset og løfte hende op, synge og berolige, men da klokken var halv ni, sov hun trygt. Efie smurte sig en ostemad og satte sig med avisen, som hun selv havde medbragt og undladt at læse samme morgen. Omkring midnat hørte hun nøglen i låsen. Sidsel lugtede af røg og nat, og det slog Efie, at hun lignede sin mor, som hun stod og ventede utålmodigt på, at vandet skulle koge, og rodede sig i det lyse hår. De drak en kop te i det trange køkken, og da Efie skulle til at gå, kom Sidsel i tanker om noget:

Vent, sagde hun og forsvandt ind på soveværelset, som tak for hjælpen. Jeg syntes, den var så fin.

Kaktusplanten var ikke større end en tommelfinger og bar en enkelt ildrød blomst.

Efie takkede, og da hun kom ned til cyklen, forede hun kurven med sin jakke, så potten ikke væltede på vej hjem.

Hun stillede den på sit skrivebord og vandede den efter forskrifterne.

I efteråret købte hun en grupperejse til Istanbul og bestilte sodavand, når resten af selskabet drak billig vin og raki. Ordet alkoholiker skræmte hende ikke længere, og hvis folk spurgte, svarede hun ligeud. Efie så Hagia Sofia og kæmpede sig op ad de tusindvis af trin, indtil lunger og
fodsåler brændte. Hun fotograferede de magre katte, tog færgen over Bosporusstrædet.

Juleaften bestilte de en gigantisk bakke sushi og spillede pakkeleg og Settlers. Sidsel lagde barnet til at sove i Efies seng, og Niels blev til dagen efter.

Det var i begyndelsen af det nye år, det gik galt. Kort tid efter pigens første fødselsdag.

Sidsel skulle til en informationsaften på konservatorskolen, og Efie havde tilbudt sin hjælp. Det var der ikke længere noget mærkeligt i.

Hun var på vej ud ad døren, da Aksel ringede.

Efie gik ind i stuen, hun løsnede sit halstørklæde og knappede jakken op.

Vi har talt meget om det, sagde han, og du må tro mig, når jeg siger, at vi har gjort, hvad vi kunne for at finde en løsning. Jeg har talt din sag.

Hun forestillede sig ham gå omkring i den højloftede lejlighed med udsigt til Østre Anlæg. Efie havde besøgt inspektøren en enkelt gang. Personalefesten var gået over i historien. Alle havde fået for meget, hun var ny og havde ikke gjort sig bemærket endnu. Inspektørens kone kastede op på altanen, og fysiklæreren havde taget skjorten af og svinget den over sit hoved som en lasso.

Han kunne ikke tilbyde hende noget, sådan som tingene så ud lige nu. Der var for mange ubekendte. Eleverne var utrygge ved et lærerskift så kort tid inden studentereksamen. De var blevet glade for vikaren og havde valgt at holde fast i hende. Han var ked af det.

Ifølge planen skulle hun være vendt tilbage efter påskeferien.
En frisk start.

Efie sagde, at hun forstod. Hun var glad for, at han havde prøvet.

På vej hjem til Sidsel holdt hun ind ved en kiosk, hun ikke normalt kom i, og købte en flaske hvidvin og en lille vodka. Hun rullede flaskerne ind i sit tørklæde og lagde dem nederst i tasken, alt sammen uden at lade handlingen blive til en tanke.

Hun kan stadig høre brølet, som vækkede hende. Flosset og fuldt af frygt. Sidsel kylede nøglen fra sig og strøg forbi hende ind på soveværelset, hvor datterens hikstende, mekaniske gråd var alt for længe om at holde op igen.

Efie ventede ikke på, at hendes niece smed hende ud. Hun rejste sig fra sofaen og samlede sine ejendele med følelsesløse fingre.

Nede på gaden var cyklen væk, det sneede, og hun besluttede sig for at gå ind på et værtshus, hun ikke kendte, for at bede dem ringe efter en taxa. Men ikke før hun havde fået et glas vin, to. Ikke før hun havde drukket sig langt ind i den stjernespættede rus, den udvidelse af sit alt for trange hoved, hun havde savnet sådan. Herregud, hvor hun havde savnet den! Fløjlsfølelsen. Som en stramt bundet snor, der blev løsnet et sted dybt inde i hendes hjerne.

Jeg har passet mit barnebarn, sagde hun til dem, der gad høre på det.

Jeg passer hende af og til. Hjælper til, hvor jeg kan, hendes mor er alene med pigen.

To dage senere kom Niels forbi med hendes læsebriller og tørklædet, hun havde glemt. Han sagde ikke noget om det, der var sket, selvom Sidsel må have fortalt ham det
hele. Han ryddede op og satte en tøjvask over, han tog de tomme flasker og skraldeposen med sig, da han gik.

Laura, ja! Et sødt og lidt almindeligt navn.

Hun tager den lille hånd og smiler.

-	Jeg hedder Elisabeth, siger hun, men jeg bliver kaldt Efie.

Pigen kigger på Niels som for at få oplysningen bekræftet, og han trækker på skuldrene og nikker.

-	Er du syg? spørger hun og ser på kørestolen.

-	Mest i benene, siger Efie, resten fejler ikke noget.

-	Tillykke, siger Niels og giver hende et kys på kinden.

-	Tak, men vi skal vist bruge en ekstra tallerken.

-	Jeg finder en, siger Niels og er ude ad døren, før Efie når at protestere.

Hun ser på pigen. Et kønt barn, men er de fleste børn ikke kønne i den alder? Tydelige som nyslåede mønter.

-	Vil du ikke have flyverdragten af?

Laura nikker, men rører sig ikke.

-	Skal jeg hjælpe dig? Så kom herover.

Hun lyner ned og krænger dragten af. Ud af bamseformen træder en spinkel krop i en glimmernederdel og stribet bluse.

-	Nej, hvor er du flot, siger Efie og slår hænderne sammen, se lige der, hvor det glimter.

-	Min mor har købt den til mig. Det er med pailletter, jeg har to. Men den anden er grøn.

-	Den er meget flot. Er du sulten?

Laura snøfter ind, men svarer ikke.

-	Kan du lide wienerbrød?
Pigen vender sig usikkert mod den åbne dør, hvor Niels i det samme træder ind med en klapstol, en tallerken og en kande gul saft.

Da de har spist og sunget, får Laura lov at klatre op i Efies seng og trykke på knapperne. Hun hviner af fryd, hver gang motoren summer, og madrassen buler og løfter sig under hende.

-	Sidste gang, siger Niels, så er det slut. Det er ikke et legetøj, moster Efie skal helst kunne bruge den, når du er færdig med den.

Laura nikker og holder knappen nede, indtil hendes tændstikben står lodret op i luften. Maskineriet klikker faretruende et par gange og standser.

-	Må jeg bare en gang til? spørger hun og ruller om på maven, kommer op på knæene så let som ingenting.

-	Niks, siger Niels, en aftale er en aftale. Han løfter hende ned fra sengen, sætter hende tilbage på stolen og skænker et glas saft, som hun straks begynder at drikke. Måske er det farverne, men Efie kan ikke få øje på Sidsel i hende. Med sit smalle ansigt og sin brede mund, de strålende sorte øjne ligner barnet ikke sin mor det mindste. Uden hans vidende har farens gener arbejdet på at genskabe hans billede i dette nye menneske. Efie beundrer sin nieces beslutsomhed. Selv brugte hun det meste af tolv år på at vente på den rigtige mand og det rigtige tidspunkt (alt imens hendes veninder en efter en tog til takke med forkerte begge dele), før det gik op for hende, at de ikke dukkede op - og slet ikke på samme tid.

Laura sætter glasset fra sig, hoster voldsomt og tørrer mund i ærmet.
-	Niels, må jeg godt gå ud på gangen og kigge?

-	Hvad vil du derude?

-	Bare lige kigge.

-	Kan du finde tilbage, tror du?

Pigen nikker, hopper ned fra stolen og smyger sig ud gennem døren. Niels følger efter med hendes sko i hånden.

Efie var otteogtredive år, da hun forstod, at hun ikke ville blive mor. Det skete nogle dage før juleaften, på en café i Sevilla. Natten var lun for årstiden og stjerneklar, hun havde spist og drukket godt. Nu sad hun og røg over kaffen, mens hun ventede på regningen, og det var der, mellem to cigaretter, at tanken ligesom faldt ned i hende: Det kommer ikke til at ske. Ikke fordi det var fysisk umuligt, men fordi det ikke blev sådan. En forudanelse. Et syn. På sin vis var det en lettelse. Modsat sin søster, der var lænket til huset og børnenes vidt forskellige behov i de stadig hyppigere og længere perioder, hvor Troels var af sted med arbejdet, kunne Efie gøre, hvad hun ville. Ud over undervisningen, som hun elskede, var hun fri og skulle ikke som så mange andre kvinder på sin alder slides tynd på familiens møllesten. Da Charlotte blev syg, og Niels flyttede ind, havde Efie forventet, at ansvaret for drengen ville vække moderinstinktet i hende. Det skete ikke. Deres forhold var fra begyndelsen præget af ligeværdighed, og i årene efter hans mors død var de samboer mere end noget andet. De skiftedes til at købe ind og lave mad, og Efie blandede sig kun i hans liv, når det var strengt nødvendigt. Til gengæld undlod han at dømme hende, når hun tog en af sine ture.

-	Hun fandt fjernsynsstuen, siger Niels og lukker døren bag sig, tabt for verden.
-	Ja ja, siger Efie, det må også være temmelig kedeligt for en seksårig herinde.

-	Ikke nødvendigvis. Jeg tror, hun synes, det er spændende nok. Laura skal nok sige til, hvis hun keder sig.

Efie smiler, men det er ikke, som det plejer at være. Pigen har forandret den måde, de taler sammen, den måde Niels føles i hendes værelse. Saltstenslampen, han forærede hende, står på skrivebordet og udsender et sælsomt koralrødt lys.

-	Vil du have mere kaffe? spørger hun og har allerede rakt ud efter kanden.

-	Ellers tak, Niels læner sig tilbage i stolen og strækker sig, seksoghalvtreds år. Du holder dig sgu meget godt.

-	Ej, hold da kæft!

Hun kommer alligevel til at grine.

Han siger ikke mere. Solen står ind i nakken på ham og får de korte hårstrå til at glitre som overfladen på vand. Keder han sig? Efie ser sig omkring efter noget, hun kan tilbyde ham. Hun vil gerne give ham noget, hun vil gerne have, at de bliver lidt længere. Tanken om afskeden gør hende sort indeni. Klokken er snart to, de skal til at videre. På et eller andet tidspunkt skal folk altid videre. Hun har lært at leve med det, ikke at holde af det. Men hun vil ikke græde, ikke på sin fødselsdag.

-	Jeg har ikke fortalt noget til Sidsel, siger Niels.

Efie har ikke spurgt, men hun har tænkt tanken.

-	Hvad hvis Laura siger et eller andet?

-	Jeg har ikke tænkt mig at forbyde hende at tale om dig, Efie.

Han ser lige på hende. Det er satans, som han er kommet
til at ligne Troels med alderen. Øjnene og de lange kinder. Hun skal gøre sig umage for ikke at blande tingene sammen og lade den gamle vrede få fat og blusse op. Hvor hun foragtede den mand og hendes søsters insisteren på, helt til det sidste, at forsvare ham! Efie modtog nyheden om sin ekssvogers pludselige sygdom og død i det nordøstlige Rusland uden nogen større rørelse. I hendes øjne havde hans tre børn længe været de facto forældreløse.

-	Hørte du, hvad jeg sagde?

Han har lagt en hånd på hendes arm.

-	Ja, siger hun, det er jeg glad for.

På værelset ved siden af beklager Jonna sig i lange vokalkæder. Niels dupper birkes op fra sin tallerken og stikker fingeren i munden.

-	Sidsel kommer ikke til at ombestemme sig.

-	Nej, siger Efie og smiler ved en fejl, det ved jeg godt.

Ida Marie kører sengen tilbage i neutral position, samler tallerkner og kopper på en bakke, så lydløst som muligt. Flaget til sidst, på skrå over den øverste tallerken. Elisabeth er faldet i søvn i sin stol. Ida Marie løfter det varme hoved med den ene hånd og placerer en pude mellem skulderen og øret, så sætter hun sig på hug, lægger armene om Elisabeths underben og trækker knæene frem og ind på midten, så vægten er bedre fordelt. Den store kvinde lugter behageligt af shampoo og kamfercreme, men bleen er tung fortil. Ida Marie lukker vinduet og slukker lampen, der er blevet efterladt på sengebordet. Fotografiet af de to piger fanger hendes opmærksomhed, og hun løfter det forsigtigt op. Hun er ellers ikke sådan. Mange af de andre vikarer giver
efter for deres nysgerrighed. De kigger i skuffer og skabe, læser gamle breve og dagbøger, roder i ting, der ikke vedkommer dem - og senere sladrer de til hinanden om deres fund. Ikke Ida Marie, ikke normalt. Hun respekterer beboernes privatliv, ligesom hun håber, at man vil respektere hendes, når hun en dag bliver for gammel eller for syg til at værne om det. På billedet ser de ud til at være i slutningen af teenageårene, klædt i lyse shorts og farvestrålende T-shirts med feriebyens navn skrevet over brystet. Elisabeths tætte krøller står i en sky om hovedet, hende, der må være en søster eller en kusine, har glat, blond hår samlet i en hestehale. De har armene om hinandens skuldre og griner til fotografen, svedige og udmattede, brunede af solen på en måde, Ida Marie forbinder med halvfjerdserne. Den totale mangel på sammenhæng mellem pigen, der engang stod på en tennisbane, og kvinden, der sover i kørestolen, får tiden selv til at virke som en ond tryllekunst. Ida Marie skutter sig og stiller fotografiet tilbage, smider gavepapiret ud og tager bakken med sig, da hun går. På kontoret finder hun Elisabeths dagsplan og laver en note til aftenholdet:

Skal skiftes når hun vågner, ville ikke vække.
Selvom det er tidligt, er der kø hos El Farolito. Ea betragter Hectors svære skikkelse gennem den duggede rude. Han er nået frem til disken nu og afgiver sin bestilling. Hun behøver ikke kunne høre ham for at vide, hvad han siger, eller hvordan han siger det. De har parkeret i solen, hun havde ikke regnet med, at det ville tage så lang tid. En mand skubber en indkøbsvogn højt belæsset med ejendele op ad det skrånende fortov. Vognens ene hjul drejer hvinende om sig selv. Ea holder øje med ham i bakspejlet, han må hele tiden standse for at trække op i sine bukser, der bliver holdt på plads med et stykke nylonreb. Skægget har samme nikotingule farve som ulden omkring et fårs hale, panden er blank af sol. Hun kender ham, han holder til nede ved parken. Ea er ikke vant til at se ham oprejst og i bevægelse, men der er ingen tvivl om, at det er den samme mand. Når hun går forbi med Coco, hilser han på dem med et belevent »ladies«. Længe efter han er drejet om hjørnet, kan hun høre hjulet. Ea trækker sin taske op i skødet og leder efter en flaske vand, hun godt ved ikke er der, lader den dumpe tilbage på gulvet. På døren ind til SECOND CHURCH OF CHRIST, SCIENTIST hænger en seddel, der på spansk og engelsk fortæller, at kirken er lukket permanent. Korset og kronen, der svæver på en baggrund af lammeskyer, de svungne røde bogstaver. Hun har altid godt kunnet lide
det skilt. Ea ruller det andet vindue ned og åbner handskerummet. Ud over slikpapir og vanrøgtede tegneserier er det fuldt af de kassettebånd, hendes ekskæreste lavede til hende, og som han overleverede i en skotøjsæske, efter hun var gået fra ham: »så kan du tænke på mig, mens du flygter fra mig.« Det virker på sin vis efter hensigten, hun tænker på ham, hver gang hun sætter et af båndene i, og føler sig lettet. Ea finder The Modern Lovers, skubber det ind i afspilleren og trykker play. Jonathan Richmans baryton lukker sig om hendes brystkasse og klemmer til. Hun har haft lyst til at græde siden besøget hos clairvoyanten, men når hun prøver, sker der ingenting.

Ea har ikke fortalt Hector om Beatrice Wallens eller om stemmerne. Hun ved udmærket, hvad han vil svare hende: Clairvoyanter er menneskekendere (hverken mere eller mindre). Stemmerne er et udslag af overtræthed, forskrækkelsen over at have siddet over for en kvinde, der påstod at være i kontakt med dine døde forældre.

Og lige nu, hvor den fysiske verden virker overbevisende i al sin overophedede, ildelugtende vælde, er Ea tilbøjelig til at give ham ret.

-	Kan du fortælle mig, hvad alle de mennesker skal med burritos klokken halv elleve om formiddagen? spørger Hector og trækker lugten af El Farolito med sig ind i bilen, hvad er det for noget skralderock, du hører?

-	Bare sluk.

-	Jeg var tæt på at opgive. Det var virkelig ikke nogen god oplevelse.

Ea stryger ham over håret.

-	Huskede du at bede om ekstra guacamole?
Han balancerer flamingoæskerne i skødet og spænder selen.

-	Hvad hvis jeg ikke gjorde?

-	Så måtte du jo derind igen.

-	Jeg glemmer, hvor ond du kan være.

Han stikker hele hovedet ud ad vinduet, som den hund, han minder hende om, stor og med lang sort pels og droopy eyes.

-	Hvorfor kører vi ikke?

Ea slår ud med armen mod perlerækken af biler til venstre for dem. Der er andre, der har fået samme idé.

-	Har du forresten set, at kirken lukker?

-	Gør den? Hm. Jeg har aldrig forstået det komma, og nu er det for sent. Ingen at spørge.

Kort efter blinker Ea ud, og de kan endelig slutte sig til den nordgående trafik på Mission. Det var hans idé at tage på tur. Normalt er det Ea, der hiver dem med ud af byen (udflugter, under hvilke far og datter bruger halvdelen af tiden på at brokke sig over at skulle af sted og den anden halvdel på ikke at ville hjem igen. Coco: »Det her er mit Lykkelige Sted«, etc.), men ikke i dag. Hector nævnte det igen over morgenmaden, som om han var bange for, at hun skulle glemme det og lave andre planer. De er alene. Coco blev hentet tidligt samme morgen i anledning af endnu en af de utallige kusiners fødselsdage. Ea mistænker Lola for at opfinde slægtninge for at se sin datter ud over de aftalte dage. Hector siger, at det ikke klæder hende at være paranoid.

Han har sat Roberta Flack på, og Ea synger med uden forfængelighed. Efter alle årene kan synet af broens skal-
dyrsrøde harpestrenge stadig ramme hende hårdt i brystet. Lykke! Slam! Over dem er himlen skyfri, Stillehavet glitrende mørkblåt. I nogle øjeblikke er alting enkelt. De er nået halvvejs over Golden Gate, da han foreslår at køre forbi Headlands Center for the Arts. Fortet i Marins naturpark har siden midten af halvfemserne fungeret som legatboliger og udstillingsrum for udøvende kunstnere.

-	Og droppe Sausalito? Sker der noget deroppe?

Hun drejer hovedet. Mellem skægget og solbrillerne er der kun en smal stribe ansigt tilbage, umuligt at læse noget ud af.

-	Damian har fået et residency der. Jeg sagde, at vi måske kom forbi. Vi stopper kort og siger hej, så kan vi køre ned til vandet og spise bagefter.

-	Hvis du synes.

Hun ville hellere have været fri.

Damian Roo er en halvkendt kunstfotograf, hun havde noget kørende med, kort efter hun var kommet til byen og desperat havde brug for at forbinde sig til stedet. De har aldrig været i seng sammen, men tæt på. Han rejser store dele af året, så når han endelig er tilbage i San Francisco, er han besat af idéen om at »samle flokken« og fejre ting. Lad os fejre, at det er sidste tirsdag i måneden, at månen er fuld, at den og den har fået et job, at vi er her alle sammen! Sidst han var til middag hos dem, fik han ud på aftenen overtalt Ea til at hente sine nåle. Han havde allerede valgt den, han gerne ville have, fra mappen med Cocos tegninger. De fleste plejer at bladre den niårige piges designs igennem, sukke og pege og sige, ej hvor nuttet, og se lige den der, hvor er hun talentfuld, men når det kommer til stykket, er der
ingen, der vælger dem. Indtil Damian gjorde. Han pegede på Eye in the hånd (Coco navngav sine designs meget lakonisk, og den her forestillede en hånd med et øje midt i fladen), løftede blusen og skød sin brystkasse ud mod hende. De andre hujede. Ea følte sig egentlig for fuld til at gå i gang med det krævende arbejde, men hun sank hurtigt ind i sig selv og koncentrationen, og efter en times tid rettede hun sig op og sagde: Færdig. Det var en af hendes bedste.

Atelieret er indrettet på kasernens øverste etage, i rekrutternes gamle sovesal. Der lugter popcornagtigt af sol og frisk blæk, og rummet er rustikt på den måde, det er umuligt ikke at blive charmeret af i dag. Brede tværbjælker holdes oppe af fire rækker stålsøjler, og lyset vælter ind gennem vinduerne og ud over det ormstukne plankegulv. I et tekøkken i rummets fjerneste hjørne varmer Damian vand på et gasblus og blander to kopper pulverkaffe, som han ikke byder dem, fordi han får travlt med at fremvise de fotografier, han har brugt morgenen på at klæbe op på flamingo-plader, der står langs med den ene væg. Ingen af billederne interesserer Ea. Lyset i dem er hårdt, og de portrætterede stirrer frem for sig med det samme apatisk-suggestive blik.

-	De der, siger Damian og stiller sig ved siden af hende, det var anden gang, de mødte hinanden. Egentlig ville jeg bare have dem til at kysse. Så spurgte de, om det var okay med mig, at de gik til den. Jeg sagde selvfølgelig, at de bare skulle give den gas. Og det gjorde de så. Jeg tror, de tændte på det.

Hun nikker.

-	Det ser sådan ud.
Parret ligger sammenslynget i udkanten af en majsmark. Kvindens kjole er skubbet op til halsen, hendes hoved er bøjet bagover, og munden står åben i et støn. Han er nøgen bortset fra skoene. Alligevel er det majsplanterne, der løber med opmærksomheden. De er store og unaturligt grønne, med strittende taftagtige frisurer.

Damian betragter hende med et melankolsk smil.

-	Jeg kommer til at tænke på den første gang, jeg mødte dig, siger han, du var så ung. Jeg kan huske, at jeg bare lod dig snakke og snakke og snakke. Jeg kunne lide din accent. Du har mistet den, ved du godt det?

-	Jeg bliver da stadig spurgt, hvor jeg kommer fra.

-	Og du tror, det skyldes måden, du taler på?

Hun vender sig igen mod fotografiet, nu ligner majsene bare majs.

-	Det er dit blik, siger han, måden du ser på os. Som om du er en lille bitte smule bedre. Den gode gamle europæiske overlegenhed. Det skal du ikke skamme dig over, det er faktisk meget sødt...

Damian skal til at sige noget mere, da Hector kalder fra den anden ende af rummet. Han vil vide, hvilket objektiv Damian har brugt til billederne af tvillingepigerne.

Det værste er, at han har ret.

Ea havde troet, det ville gå over med tiden, men om noget er det blevet værre. Hun tager sig selv i at savne den måde, folk holder på bestikket i Europa. Bygninger, der er mere end et par hundrede år gamle, og lugten af regn på brosten. Senest har hun forsøgt at lære Coco at spise med både kniv og gaffel. Ea mister appetitten af at se maden blive skovlet ind i munden.
Ti minutter senere er de to mænd stadig fordybet i teknisk snak. Ea går over til reolen, der er lokalets eneste rigtige møbel, og vælger en tilfældig titel. Hun sætter sig på gulvet med bogen i skødet og lader nøgne kvindekroppe i forskellige positurer smutte forbi sit blik. Lår, skuldre, bryster, ører, læber. Først et stykke inde i bogens sidste tredjedel går det op for hende, at det er det samme menneske på alle billederne. Yoko, fotografens kone, og at hun dør til sidst. Der er et billede af liget i dets kiste. Kroppen og håret er dækket af blomster, ansigtet titter frem mellem de silkeagtige hvide kronblade. Så katten i sofaen og på deres stramt redte seng. Den snedækkede baghave, et fyldt askebæger, en skjorte på en bøjle. Tomheden stråler ud af de sidste fotografier. I den anden ende af rummet kan hun høre Hector tage afsked med Damian på sin karakteristiske abrupte måde, som om adskillelsen er et overraskende faktum, der netop er blevet præsenteret for ham i en øresnegl. Ea lukker bogen i og stiller den tilbage i reolen.

De går, hånd i hånd, i retning af bilen. Omkring deres sandalklædte fødder popper og knitrer græsset af insekter.

-	Jeg kan ikke lide ham, siger Ea.

-	Næ, siger Hector, men han er dygtig.

-	Du er dygtigere.

Han sukker.

-	Jeg mener det. Alle billederne er interessante på den samme måde. Det, du laver, er smukt.

-	Lad os ikke tage den nu.

Den = Hvorfor holdt du op med at gøre det, du elskede?
Jobbet for ejendomsmægleren skulle have været en biting, men efterhånden er opgaverne for Gabriel kommet til at tage al hans tid. Hector bruger sine dage på at køre rundt og tage vidvinklede billeder af drabeligt rige menneskers usmagelige stuer, køkkener, soveværelser. Gabriel påstår, at de huse, som Hector dækker, får dobbelt så meget trafik som resten. Måske passer det, men han fotograferer ikke længere noget for sin fornøjelses skyld, og de eneste digte, han skriver, er dem til Cocos madpakke (Ea tømmer madkassen om eftermiddagen, og hun gemmer troligt de fedtplettede lapper i et chartek, Lunch Poems bogstavelig talt). Hun ville ønske, at det ikke betød noget, hvad han laver, men da han opsagde sin plads i studiet, følte hun sig snydt. Hun havde forelsket sig i en kunstner.

En klynge eukalyptustræer kaster deres tottede blå skygge over bilen, men de skulle selvfølgelig have ladet vinduerne stå åbne. Indenfor lugter alting kraftigt af kød og udblødte, rå løg. Det er som at stige om bord i en mund.

-	Han påstod, jeg har mistet min accent, siger Ea og spænder sig fast i det varme sæde.

-	Det lyder som noget, Damian ville sige. Gør det dig trist? Er det derfor, du er vred på ham?

-	Måske, siger hun og tænder motoren, bakker ud fra parkeringspladsen, måske er det faktisk bare det. Jeg ved det ikke. Og hvad så hvis jeg har?

Ea borer fødderne ned gennem det øverste lag småsten, indtil hun kan mærke fugtig kulde omslutte sin hud. Dagen er gledet hende afhænde et sted mellem Headlands Center for
the Arts og lige nu. Ved siden af hende spiser Hector med hovedet stukket frem mellem knæene. Hun er ikke rigtig sulten længere. Middagssolen banker ned og får omgivelserne til at virke kulisseagtigt flade. Ea river et stykke af pandekagen og kaster den over til den sølvryggede måge, der har holdt til i deres nærhed. Den lægger hovedet tilbage og sluger gaven uden lyd, letter og lander længere nede ad kysten. En skinnende sort træstamme vælter hypnotisk rundt om sig selv i brændingen.

-	Man skal faktisk ikke give fugle brød, Hector peger med en nacho i retning af mågen, det svulmer op i deres mave.

-	Jeg troede, det var pasta, der svulmede op.

Bølgerne kammer over og bryder i hans røgfarvede brilleglas.

-	Pasta? Måske. Coco fortalte mig det, siger han med munden fuld, tænk engang. Alle de år, man har bildt sig ind at være dyrenes ven ...

Nogle meter derfra er to familier ved at stille an til picnic. Sandet flyder med tæpper og parasoller, plasticbøtter og ziplock-poser, og ingen i selskabet bemærker noget, da en kuffertformet labrador med solbleget hoved krummer ryg og lægger en lort faretruende tæt på deres sivmåtter. Ea tømmer sin vandflaske og sender forsøgsvis blikket mod horisonten, men det springer tilbage, som holdt på plads i øjenhulerne af stramme elastikker.

Hun keder sig. Ikke som en voksen keder sig, men på den plagsomme, drænende måde, hun husker fra eftermiddage i sin barndom. Hun tænker på, hvad Coco laver nu (læser sandsynligvis, et sted i udkanten af selskabet, Ea så
hende stikke en Dragon Ball ned i sin rygsæk). Som altid, når pigen ikke er i nærheden, føles det, som om en del af dem ligger i skygge.

-	Jeg går ned og sopper lidt, siger hun og rejser sig, børster småsten af baglårene, vil du med?

Hector nikker, men kommer kun halvvejs op, før han læner sig forover og lægger vægten over på det venstre knæ. Han vakler lidt, men får så svunget det højre ben frem og bøjet det i en halvfemsgradersvinkel foran sig. En stilling hun indtil nu kun har set mennesker indtage på film.

-	Hector, udbryder Ea forskrækket, så rejs dig dog op!

Han har taget solbrillerne af, vinden blæser håret ind

i hans ansigt. Folk kigger og peger. Nogen løsner et pift. Bagefter ligger de længe i sandet og holder om hinanden, forlegne og overrumplede og glade.

Han har arrangeret pasning af Coco og bestilt bord på en dyr restaurant, ingen af dem har været på før. Der er velkomstdrinks og vinmenu, cognac til kaffen og til sidst champagne på huset, da en tjener får nys om anledningen til deres besøg. Til babysitterens overraskelse er de hjemme før elleve, alt for fulde og mætte til overhovedet at overveje at elske. Nu sover han ved siden af hende, hver gang han trækker vejret ind, lyder en serie kliklyde fra det ene næsebor. Forlovet. Måske ville det føles anderledes, hvis hun ikke var så forspist? Mere nyt. Ea ruller om på ryggen og skubber en ekstra pude ind under hovedet, mavesækken er øm og udspilet mod ribbenene, hendes spiserør brænder. Hun holder hånden frem for sig, betragter ringen, som han har fået lavet specielt til hende. Damians
søster er guldsmed, det forklarer den drænende tur forbi atelieret. Hectors hemmelighedskræmmeri er næsten det mest rørende. Ea spiller med fingrene, lader guldet glimte. De har stadig ikke fået sat gardiner op, og om natten er soveværelsets vægge levende og dybe af lyset fra gaden. Hun har vænnet sig til det, tvivler efterhånden på, at hun ville kunne falde i søvn i rigtigt mørke.

Peanut farer ind i sin hule med en indigneret raslen, da loftslampen bliver tændt.

- Undskyld, mumler Ea og finder pakken med Nexium i køkkenskuffen. Hun sætter sig ved bordet og drikker resten af vandet i små slurke, mærker ilden i mavesækken dø ud, efterhånden som pillerne begynder at virke.

Det er over midnat, men lyset i genboens køkken brænder, og kort efter dukker den mørkhårede af dem op og begynder at rode rundt med pander og spækbrætter. Som altid når han laver mad, bærer han bandana. I en periode førte Hector og Ea en protokol over de forskellige afvigende ting, som familien foretog sig, og nu får hun lyst til at genoptage legen. Papiret må være der et sted. Hun leder på opslagstavlen og i bunkerne af tegninger, der ligger rundtomkring på stigereolen. Hun åbner skufferne i den blå kommode og tømmer dem en efter en, indtil hun finder papiret med overskriften DEVIANT NEIGHBOR BEHAVIOR. Den sidste observation er over et år gammel: datter, ca. otte, løfter vægte mens hun ser tegnefilm (er det en ordre?!). Ea skriver, hvad hun har set, noterer tid og dato og fæstner papiret til opslagstavlen.

Peanut er kommet frem fra sit gemmested og fikserer hende gennem glasset med to rasende gammeldameøjne.
-	Er du sulten?

Normalt er det Hector eller Coco, der fodrer den.

Ea henter boksen med melorme i køleskabet. Temperaturstigningen vækker dem af dvalen, og de vrider sig i savsmulden. Hun fanger to med stegepincetten og sænker dem ned til øglen. Et glimt af den barbielyserøde mundhule, bittesmå knivskarpe tænder.

-	Her. Lille grimrian.

Ea rykker pladen tilbage over terrariet og går i gang med at lægge papirerne på plads i kommoden. Fotografiet falder ud af en foret konvolut, hvor det er blevet interimistisk arkiveret sammen med et udløbet Clipper card og nogle knyttede armbånd. De har alle tre orange redningsveste på over badetøjet. Under dem er søens vand sort som motorolie. Niels, der har fået lov at sidde bagerst og styre, smiler som den eneste til fotografen. Seks år gammel, krøllerne funkler i solen. Sidseis ansigt er gemt i skyggen af en bøllehat, og Ea selv sidder i midten, mager og sammenkrøbet, som en del af oppakningen. Hun kan godt huske den tur, det var den sidste, de var på alle fem. Før Rusland og hendes mors sygdom, selvom begge dele på daværende tidspunkt må have været i støbeskeen; ansøgning om fondsmidler og projektbeskrivelser, muterende celler. Når børnene var lagt, drak de voksne sig fulde omkring bålet. Deres samtale trængte gennem teltdugen sammen med lugten af brænderøg. De diskuterede politik, kønsroller, kunst, de råbte og talte i munden på hinanden. Hun lå og lyttede efter sin mors stemme. Ea håbede hver aften, at hun ville blande sig i samtalen, mene noget uventet, et eller andet, der afslørede hende. Det skete ikke. Charlotte foretrak at lytte til andre
menneskers meninger og historier, men hendes latter var altid den sidste til at dø hen, når der var blevet sagt noget sjovt eller upassende.

Ea vender fotografiet rundt. Bagsiden er glat og hvid, der står ingenting. Det er med stor sandsynlighed Charlotte, der har taget det. Selv figurerer hendes mor kun på en brøkdel af feriebillederne, for det meste er hun blikket, der ser. Som den ældste af børnene var Ea den, der havde tilbragt mest tid sammen med deres mor, og samtidig - som bestemt ved en omvendt proportionalitet - den, der følte sig mest fremmed for hende. Charlotte Gabel var som et hus med lyset brændende i hvert eneste rum. Alt var, hvad det så ud til, der var ingen mulighed for fortolkning, ingen kroge at gemme sig i, og Ea kunne ikke gøre sig fri af et grådigt ønske om, at der var andet og mere, end der var. Deres mor levede tilsyneladende sit liv uden en eneste gang at spørge sig selv, om det kunne være anderledes. Om hun ville, at det var anderledes. Dagene blev hilst velkommen med en sindsro, som Ea længe forvekslede med ligegyldighed (eller, hvis hun var i et strengere humør, med dumhed). Resultatet var, at hun gennem sin barndom og meget af sin ungdom følte sig mere på bølgelængde med en far, hvis nærvær opstod glimtvis, end med den mor, der villigt gav det hele fra sig. Først alt for sent gik det op for Ea, hvad Charlottes indstilling til livet krævede af kræfter. Hendes mor var ikke simpel. Hun var en kæmpe i forklædning, en smilende halvgud blandt sine almindelige dødelige familiemedlemmer: tre utaknemmelige børn og en humørsyg mand, der følte en næsten magnetisk dragning mod sit indre liv, som sad selve nøkken i bunden af hans bryst.
Så længe Ea kunne huske, havde Troels rejst en masse, men i de sidste år af hendes forældres ægteskab var han væk det meste af tiden. Skilsmissen gik derfor igennem stort set uden at medføre nogen praktisk forskel i deres families liv. Da deres mor blev syg, og han flyttede tilbage til Danmark, var det flere år siden, han havde udgjort nogen stabil del af sine børns hverdag. Men som sædvand-lig havde Charlottes samvittighedsfulde ordenssans gjort det let for ham, og efter hendes død blev Troels ikke i landet længere end absolut nødvendigt. Antropologer duer ikke til at trøste, sagde han en dag til Ea, vi har altid set noget, der er værre. Var det en undskyldning forklædt som forklaring? Eller en forklaring, der kunne fungere som undskyldning, hvis man havde brug for det? Måske simpelthen en konstatering. Under alle omstændigheder: Så snart Niels, der som den eneste var for lille til at bo for sig selv, var blevet installeret hos deres moster, huset solgt og de sidste papirer skrevet under, begyndte Troels at forberede sin afrejse.

Ea besluttede sig for ikke at tilgive ham. Ikke som i aldrig, og da hun under en eftermiddagsvagt på Trattoria Ponchielli blev ringet op af en kvinde, der lod forstå, at hendes far var blevet indlagt på hospitalet i Jakutsk, havde de ikke talt sammen i mere end fire år. Situationen var alvorlig. Infektionen spredte sig i løbet af få dage fra lungerne til hjertet (så har han altså sådan et, mumlede Sidsel, da Ea ringede, og ingen af dem kunne lade være med at grine, fordi det var så frygteligt sagt). Troels døde kort efter omgivet af sit team og de to tolke, der havde været med fra begyndelsen.
Som følge af en forelskelse, der viste sig ikke at holde sæsonen ud, boede Ea på daværende tidspunkt i Trieste. Hun havde fået et værelse med altan, en hengiven katteven, som hun fantasiforladt døbte Dante, og et arbejde, hun var glad for. Det var udelukkende for sine søskendes skyld, at hun kom hjem til begravelsen. De hentede hende begge to i lufthavnen, og til sin forfærdelse forstod Ea alt for godt, hvordan deres far måtte have haft det under sine hjemlige visitter. Afstanden imellem dem var ligefrem stoflig! Alt det genkendelige i Niels’ og Sidseis ansigter forstærkede følelsen af fremmedhed, og selvom Ea gjorde sig umage for at skjule det, kredsede hendes tanker om, hvornår hun igen kunne slippe væk fra København. Troels’ afkølede legeme kom hjem med et fragtfly fire dage senere, på en solskinsdag i maj blev han bisat, og før sommeren var forbi, havde Ea sagt sit job på Ponchielli op og købt en enkeltbillet til San Francisco.

Italien føltes ikke længere langt nok væk.

Det sker, at hun tænker på Dante og mærker et stik i hjertet. Katten er sikkert død for længst. Det er ti år siden, hun så den sidst.

Ea lader fotografiet falde tilbage i skuffen og rejser sig på rystende ben. Den samme svimlende kvalme som hjemme hos Beatrice Wallens er over hende. Hun vakler gennem fadeburet og skubber vinduet op, vælter overkroppen ud i natten og brækker sig larmende. Tre, fire forfærdelige bølger gennem brystet, så er det overstået. Mavemusklerne støder klumper af luft op gennem halsen med en ækel lyd, men der er ikke mere tilbage, hun er tom. Ea spytter, indtil smagen er væk, hun tørrer øjnene og snyder næsen ned i
haven. Det regner. To etager under hende glinser bladene på et træ, hun ikke kender navnet på. Overfor er genboerne endelig gået i seng.

Idéen virker mindre oplagt, så snart hun er kommet ned på gaden, men det er hun forberedt på. Desuden bliver det nemmere, end hun havde frygtet. Det er sent, og der er langt imellem forbipasserende. Fra støbejernsgelænderet kan hun sætte af og hæve sig op på det lave tegltag over indgangspartiet. Hønsenettet og den symbolske pigtråd, der omkranser muren på indersiden, er bøjet ned flere steder. Hun er ikke den første, der har foretaget denne klatretur, men hun håber, hun er den eneste, der har valgt at gøre det nu i nat. Ea springer og rammer jorden med et smæld. Der var længere ned, end hun troede, den hårde landing synger i hendes bryst. Hun bliver siddende sådan, på hug med hænderne i jorden foran sig, og lytter. Hendes ører anstrenger sig for at opfange lyden af skridt eller stemmer, men der er stille mellem gravene. Kirkegården, som, da den blev etableret i slutningen af 1700-tallet, strakte sig fra Church og hele vejen ned til 16th Street, er, i takt med at byen voksede omkring den, skrumpet ind til en stor have. Kun ganske få af de tusindvis af mennesker, der er blevet begravet her igennem årene, har efterladt sig spor i form af et stenmonument. Trækors er forvitret og har taget navnene på deres døde miwok- og ohloneindianere med sig i jorden, resten har byudviklere og investeringsfonde stået for. Den oprindelige kirkegårds gradvise udstykning har altid ærgret Ea, men i nat er hun taknemmelig for, at stedet ikke er større,
end at hun til alle sider kan fornemme tilstedeværelsen af den tre meter høje, hvidkalkede mur.

Da hendes øjne har vænnet sig så meget til mørket, at hun kan fornemme stien foran sig, rejser hun sig og følger den ind mellem gravene. Hun er alt for opmærksom til at være rigtig bange. Omkring hende trænger omgivelserne sig på med surrealistisk tydelighed: de sagte svup fra hendes gummisåler, regnen, der falder tæt og løsner planternes dufte, vinden i cypressernes toppe, en fugl eller måske en rotte, der borer sig længere ind i den tætte efeu omkring en stele. Ea standser foran statuen af fader Jumpero Serra. Munkens hænder er samlet på ryggen, og han stirrer brødebetynget på sine sandaler, der stikker frem under stenkjolens folder. Ea sætter sig på en bænk nogle meter fra munken. Rosenbuskens lyserøde blomster afgiver en slikagtig aroma, der blander sig med den stumpe lugt af regnvåd cement.

Hvad så nu?

Ud over besøget hos clairvoyanten har Ea ingen erfaring med at påkalde sig de dødes opmærksomhed. Gravene på Mission Dolores Cemetery ligner huse, i nogle tilfælde små paladser, komplet med navneskilte og hække mellem haverne, og som hun sidder i mørket omringet af mennesker, der for længst er blevet til støv, og som heller ikke, da de levede, havde det mindste med hende at gøre, føler hun sig som en idiot.

På den anden side er der ikke andet for end at prøve.

Ea ranker sig og placerer sine opadvendte håndflader på knæene, selvom det selvfølgelig ikke har nogen betydning, hvordan hun arrangerer sin krop. Så lukker hun øjnene.
-Mor?

Ordet føles obskønt i hendes mund, der har vænnet sig til det nye, glattere sprog.

Hun prøver igen, en smule højere denne gang.

Venter.

Der sker selvfølgelig ingenting.

Natten er den samme som lige før.

Ea blinker øjnene åbne. På en måde er hun lettet.

Hun er ikke engang sikker på, hvad det er, hun vil spørge om, eller om hun orker at høre svaret. Hun kunne sjældent bruge Charlottes råd til noget, dengang hun var i live.

Hvad er det, hun bilder sig ind, har ændret sig?

Ea tjekker sin telefon, baggrundsbilledet af Coco og Hector i hver sin ende af sofaen og matchende hjemmesko får hende til at smile. Klokken er halv to.

Der er nogen, der trækker vejret.

At det er tydeligt, at personen sover, tager toppen af forskrækkelsen. Alligevel kan Ea mærke sin mund blive tør. Vedkommende befinder sig nogle meter derfra, liggende krøllet sammen på jorden i den traditionelle ohlone-sivhytte, der er rejst mellem gravene til minde om de mange døde indianere, San Francisco har på samvittigheden. I halvmørket kan hun skelne omridset af kroppen, men han er for langt væk, til at hun kan lugte ham.

Hun rejser sig, og telefonen, der har ligget på hendes lår, glider ned og lander på fliserne med et knald.

Curtis glipper med øjnene. Han er voldsomt nærsynet og har været det, siden han var barn. Kvinden er ikke andet end en udflydende lyseblå plamage i mørket. Han kommer op på alle fire og stikker hovedet ud gennem hullet.
-	Hallo? Kan jeg hjælpe dig?

Kvinden retter sig op og ryster på hovedet, allerede på vej væk. Han kommer i tanker om noget, det er forsøget værd.

-	Du har ikke tilfældigvis en cigaret, har du?

-	Jeg ryger ikke. Beklager.

-Hm.

-	Vent, hun roder rundt i sin lomme og finder, hvad hun leder efter, jeg har noget tyggegummi. Du kan bare beholde den. Hun rækker ham pakken, før han når at svare, at han ikke kan bruge det til noget. Bare tanken om at bide igennem den knasende stærke overflade får det til at krympe sig i ham.

-	Det nemmeste sted at komme over er nede ved Matthew Kellers grav, siger han og peger, derfra kan du nå fremspringet ved Maria Dolorosa, og der er ikke så langt ned på den anden side. Men pas på, du ikke træder på blomsterne eller hopper ned i min vogn. Den står parkeret på den anden side af muren.

Kvinden takker, men bliver stående, hvor hun er.

-	Jeg er ked af det med cigaretterne, siger hun.

-	Det er fint, det skal du ikke tænke på.

-	Jeg stoppede, da jeg flyttede hertil.

-	Nå nå.

Curtis formoder, at hun er ude af den på den ene eller anden måde, hvad skulle hun ellers lave her, men hun lyder hverken fuld eller høj, og hendes bevægelser er kontrollerede. Der er vist ikke noget at være bange for.

-	Må jeg måske spørge dig om noget?

-	Fyr løs, mumler han og tager sig til kinden.

Smerten er vendt tilbage, og den gør ham i dårligt humør.
-	Har du sovet herinde længe?

-	Nogle måneder.

Det passer ikke, men der er ingen grund til at være dum. Han kender reglerne. Kvinden nikker.

-	Har du nogensinde mærket noget. Overnaturligt, tænker jeg på.

En spøgelsesjæger. Selvfølgelig. Det er ikke første gang, heller.

-	Aldrig. Du er den første, der har forstyrret min nattesøvn. Det er mit indtryk, at de døde har nok i sig selv. Jeg er ked af at skuffe dig.

-	Du skuffer mig overhovedet ikke, siger kvinden let, tak for hjælpen.

Han lytter, indtil han hører lyden af nettet, der bliver bøjet ned, og to fødder, der lander på fortovet. Regnen er stilnet af. Curtis kravler tilbage i hytten, som han har foret med papstykker og et fleecetæppe. Der er endnu nogle timers søvn at fange, før dagen gryer, og han skal være oppe og væk, præcis som om han aldrig havde været der til at begynde med.
Bare sig det, insisterer han, jeg bliver ikke vred.

Det tror jeg nu, du gør.

Jeg havde glemt alt om hans vedholdenhed. Det er noget, han er stolt af. Viljen til at bide, til det knaser.

Du undervurderer mig. Som så ofte før i øvrigt.

Lad os hellere tale om noget andet, siger jeg, alting blev jo, som det blev.

Han sukker. Giver endelig op.

Hvad vil du da tale om?

Det ved jeg ikke? Begyndelsen. Den første gang du så mig. Før børnene og huset, før alting. Da vi ramlede ind i hinanden som to tomme lærreder. Du begynder.

Den første gang jeg så dig, var du malet grøn i ansigtet.

Det er rigtigt, jeg var klædt ud som en kaktus, og du?

Kan du ikke huske det? Jeg var Zorro.

Men det var da ikke til at se, var det?

Jeg havde mistet min kårde i løbet af aftenen.

Og din maske.

Sikkert også den, ja.

Alt, hvad jeg så, var en smuk gråøjet mand i sort tøj og med ring i det ene øre. Jeg fandt dig meget eksotisk. Du var et hoved højere end alle andre. Lysende som en stork, der ved en fejl er landet blandt en flok krager.

Han nikker ivrigt, retter sig op.
Vi snakkede, siger han, og jeg inviterede dig til min fødselsdag ugen efter. Du var måske ikke ligefrem smuk, men dine kinder blussede som granatæbler under den grønne farve, og dit hår var tykt og duftede dejligt. Du flyttede rundt på luften med hænderne, når du snakkede. Alt det holdt jeg meget af.

Og da jeg dukkede op, viste det sig at være en fælde. Jeg var den eneste gæst i din lejlighed, der nærmest bare var et kammer. Du serverede pasta med en stærk tomatsovs, og jeg følte mig så bondsk. Kan du huske, hvad jeg havde med som gave?

Han ryster på hovedet.

Giv mig en ledetråd.

Det var noget spiseligt.

Chokolade? Nej, vent. Havde du en ost med?

Jeg ville have købt noget mere eller noget helt andet, men så gik jeg i panik og endte med at ankomme med en hel brie og en buket nede fra butikken. Det var utrolig pinligt.

Nå ja, det endte jo godt.

Du mener, at vi endte i din seng.

Allerede den aften slog det mig, at du var anderledes end de kvinder, jeg hidtil havde kendt og elsket. Eller elsket med. Eller længtes efter at få lov til at elske med. Alle de her studiner med cigaretånde og tynde halse. Du var på samme tid genert og bramfri og viste ingen tegn på flovhed ved at være nøgen. Faktisk bevægede du dig omkring, som om du først som nøgen følte dig rigtig påklædt. Du lo en masse, og jeg lo med, selvom jeg ikke altid forstod, hvad der var at grine af.
Min søster kaldte dig en træmand og senere det, der var værre.

Din familie har aldrig brudt sig om mig.

Sludder. De elskede dig, indtil du gjorde det umuligt for dem.

Troels overhører mig.

Kan du huske, siger han, at dine hænder var ru og røde af at arbejde med de våde stilke dagen lang? Når du rørte ved mig, føltes det som at blive rørt ved af ivrige poter.

Poter ... Var det derfor, du prøvede at tæmme mig?

Tværtimod. Hver gang jeg så dig sidde med en af mine bøger, fik jeg dårlig samvittighed. Det var tydeligt, at du bare forsøgte at gøre mig glad.

Der tager du fejl, siger jeg og prikker ham triumferende i brystet, det var ikke for din skyld, Troels. Jeg holdt af at få anbefalinger, og jeg ønskede virkelig at opleve det, som andre oplever, når de læser. Men fortryllelsen udeblev. Jeg glemte på intet tidspunkt, at det hele bare var noget, nogen havde fundet på; ord for ord, side for side. At en eller anden stakkel havde siddet og gjort sig den største umage for at få det til at ligne den virkelige verden - hvilket kun havde den effekt, at det rykkede og trak i mig for at komme ud i den og se efter. Når jeg endelig gav op og smækkede bogen i, var det som at stå ansigt til ansigt med et oliemaleri efter en endeløs række blyantsskitser.

Intet ved Loretta Barrys udseende underbygger Sidseis indtryk af at stå over for en tidligere punker/squatter/anar-kosyndikalist. Konservatoren, der, som aftalt, venter ved billetsalget i museets Great Court, er klædt i en knælang auberginefarvet nederdel og matchende bluse. Det krusede grå hår er holdt ind til tindingerne med to skydespænder, og om halsen bærer hun en kæde med et sølvvedhæng udformet som en ugle. Alligevel virker hun umiskendelig hardcore, som hun hilser på Sidsel og beder hende følge med sig gennem flokkene af turister i retning af museets World Conservation and Exhibitions Centre, hvor en elevatortur løfter dem op til den glas- og metalskinnende andensal, der er forbeholdt ansatte. Centeret er ikke mere end fem år gammelt, forklarer hun, og State of the art inden for konservering. Indtil da arbejdede de under kummerlige forhold i kældrene i nogle faldefærdige og sundhedsskadelige rækkehuse, der blev revet ned for at gøre plads til den nye arkitekttegnede bygning.

- Forestil dig, siger Loretta, at få laboratorier og kontorer og arkiver og mellem tredive og fyrre ansatte proppet ind i lokaler, der i sin tid var tiltænkt tjenestefolk. Udstyret var der ikke noget i vejen med, men der var ikke plads nok til at bruge det. Mange genstande blev ødelagt på den måde, af alle de flytninger op og ned med åndssvage, alt for små
elevatorer. Heldigvis var der folk i ledelsen, der kunne se idiotien i at have en af verdens fineste samlinger, men ingen reel mulighed for at vedligeholde den. Vi skal ned her.

Loretta passerer to kollegaer med et vink og uden at sænke farten.

-	På sin vis er jeg glad for, jeg har været her længe nok til at sætte pris på forbedringerne. De nye tager det for givet, at alle har deres eget bord og en stol og ordentlig udluftning og dagslys. Træd indenfor.

Loretta åbner døren ind til et lyst og rodet lokale, hun ser ud til at dele med en anden, der lige nu ikke befinder sig ved sit skrivebord.

-	Smid dine ting der, vi henter dem senere, siger hun med et nik i retning af en allerede overbebyrdet knagerække. Sidsel lægger sit overtøj på gulvet ved siden af en bregne, der tæt på viser sig at være af plastic, sikkert af hensyn til museets botaniske samling.

-	Og dig? Alt vel, god tur? spørger Loretta og giver sig, uden at vente på svar, til at lede efter noget i sin taske. Sidsel bekræfter, selvom det overhovedet ikke var nogen god tur. Dødsangsten, der blev født samtidig med Laura, men hurtigt voksede pigen over hovedet, satte ind, så snart hun fandt sin plads og spændte selen over lårene. Hun krydsede fingrene og lukkede øjnene, talte til ti på dansk, engelsk, fransk og tysk, og så forfra igen, indtil flyet havde rettet sig i luften, og trykket lettede fra hendes brystkasse. Ved ankomsten til Heathrow havde hun gennemløbet så mange mulige scenarier for sin egen død og Lauras videre skæbne, at hun følte sig totalt gennemhullet. Fremme på hotellet besluttede hun at tage en lur for bedre at kunne udnytte
den halve fridag, hun havde foran sig. Klokken var kvart i ti, da lyden af barnestemmer på gangen vækkede hende. Sidsel tog et bad og vaskede sig med de små stærktduftende sæber, hun spiste en pose ristede mandler fra minibaren og fik sig selv til at komme to gange, før hun faldt i søvn inden midnat. Neden for hendes vinduer strakte London sig, stor og ligeglad med hendes gode intentioner og spildte muligheder.

I morges var hun vågnet hul i maven af sult og ude af stand til at sove videre, og da hun indfandt sig i hotellets morgenmadsrestaurant, var den eneste anden gæst en kvinde, der havde medbragt en hjemmelavet nøddepostej i et syltetøjsglas, og hvis hår endnu var vådt fra badet. Men æggene var velkogte, aprilsolen fik servicet på bordene til at lyne, og da Sidsel nogle timer senere krydsede parken på vej til museet, følte hun sig svævende let. At blive mor til Laura havde vist sig uadskillelig fra en fornemmelse af tyngde, der kun slap hende momentvis. Men dér, på grusstien mellem tulipanbede og solsorte, hørte hun for en stund ikke sammen med andre eller andet end sig selv; et sluttet kredsløb, flygtig og fuldendt som en sæbeboble.

- Hér er den, siger Loretta og fremdrager en telefon fra den nussede Mandarina Duck-taske, jeg lovede at give Evan besked, når vi var klar. Det tager kun et øjeblik.

Det fremgår af telefonsamtalen, at Evan er assistent på stedet. De to diskuterer transporten af busten. Loretta foreslår, om ikke et simpelt rullebræt ville være bedre, hvortil Evan svarer noget meget langt, der får hende til at rynke brynene og flytte rundt på de papirer, der ligger i vindueskarmen. Right, mumler hun irriteret, right.
Sidsel udnytter ventetiden til at tjekke sin telefon. Hun har ikke hørt fra Niels siden i går, hvor han svarede på hendes jeg-er-landet-og-savner-jer-allerede-besked med et lakonisk Alt vel her. Hun kender ham godt nok til at vide, at det passer, og at han ville skrive eller ringe, hvis det ikke længere gjorde, og alligevel kan hun ikke undertrykke en trang til at vide mere. Klokken er snart elleve derhjemme, Laura har højst sandsynligt været vågen siden klokken seks. Er de taget på tur? Sidsel forsøger at forestille sig dem på bussen, på et sæde ved siden af hinanden. Niels afslog nøglerne til christianiaen, ligesom han foretrak, at Laura flyttede ind hos ham, mens Sidsel var væk. Hans teori var, at barnet ville savne sin mor mindre, hvis hun ikke hele tiden blev mindet om hende via omgivelserne. Hun ville se noget andet, og på den måde ville det også blive en slags ferie for hende. Måske har han ret, men Sidsel har svært ved at forstå sin brors forkærlighed for det besværlige, det mindst oplagte valg. Som for eksempel at passe et seksårigt barn i en ældrebolig uden anden underholdning end en deprimeret sambo.

- Kommer du, siger Loretta, uden spørgsmålets toneløft i enden, og er allerede på vej ud ad døren.

De karmoisinrøde vægge og den dæmpede belysning giver galleriet et præg af boudoir. I rummets midte står en læder-betrukken bænk, og fra deres sokler betragter velhavende indbyggere i Palmyra museets besøgende med de afdødes værdige overbærenhed. Galleriets vinduer er blevet blændet, og hver enkelt statue og relief er omhyggeligt lyssat med spots, der fremhæver detaljerne i stenhuggerarbejdet.
Det er lang tid siden, Sidsel har været på museum for sin fornøjelses skyld, og hun ville på en måde ønske, at hun ikke havde andet for her end at slutte sig til de andre gæster og drive gennem udstillingen.

-	Her har vi så den ulyksalige, siger Loretta og standser foran busten, der endnu står på sin sokkel, men er dækket til med plastic. Sidsel mærker et ryk af forventning blande sig med nervøsiteten, der har snurret i hende siden torsdag.

Loretta ryster sit ur ud af ærmet, netop som ham, der må være Evan, dukker op i galleriets fjerneste ende, skubbende på en transportkasse, hvis prosaiske skramlen ophæver gravkammerfortryllelsen.

-	Undskyld ventetiden, siger han og slår hjulenes bremser i, I ville se på den, før vi tager den med ovenpå, kunne jeg forstå?

Loretta nikker og vender sig mod Sidsel.

-	Vil du?

Med nænsomme bevægelser løsner hun tildækningen og konstaterer, at det kunne have været meget værre. De store afslag i slørkanten og næsen og de mindre i pandens hængesmykke og højre hånds fingre var der allerede, da Skønheden fra Palmyra kom i den danske arkæolog Harald Ingholts besiddelse under arbejdet med at udgrave oasebyens sydvestnekropol i slutningen af 1920’erne. Men det var hverken Ingholt selv eller en af de franske arkæologer, han arbejdede sammen med, der fandt den. Busten blev erhvervet fra en syrisk privatsamling med midler fra Rask Ørsted-fondet og er den eneste af de i alt hundrede-tredive sandstensskulpturer, Glyptoteket råder over, hvor
malingen stadig er synlig for det blotte øje som skygger i stenens overflade. Særligt kvindens mund gløder livagtigt rosa, og det er her, grunden til Sidseis tur til London skal findes: Et cirka én gange én cm stort, helt frisk afslag vansirer den buttede underlæbe.

-	Som du kan se, er der tale om et rimeligt rent brud, siger Loretta og stiller sig ved siden af Sidsel med hænderne i siden, det burde ikke volde os for mange problemer. Vi har afbrækket liggende på værkstedet. Jeg har ikke kunnet finde andet, og så vidt jeg kunne forstå, ramte kanten af telefonen ret lokalt. Lige dér, hun læner sig frem og lader pegefingeren strejfe den ødelagte læbe. Men vi bliver nok nødt til at give den en tur i scanneren for at sikre os, at der ikke er nogen indre skader.

-	Telefonen?

-	Har ingen fortalt dig, hvad der skete?

-	Jeg troede, den var væltet. Det var det, jeg hørte.

Lorettas pande trækker sig sammen.

-	Sig mig, tror de ikke, vi sikrer vores udstillede genstande ordentligt? Nej, jeg ved godt nok ikke, om det er værre eller bedre, men det var en besøgende, der i et forsøg på at snuppe telefonen ud af hænderne på sin, formoder jeg, uopmærksomme datter mistede herredømmet over bevægelsen og smadrede hånd og telefon lige ind i busten bag sig.

Loretta illustrerer buen på kvindens arm. Bang.

-	Kustoden kom løbende, moren var utrøstelig, det var selvfølgelig også utrolig pinligt for dem.

-	Det kan jeg forestille mig, siger Sidsel.

-	Ja, ja. I betragtning af hvor mange børn og tosser vi hver dag lukker ind gennem dørene, sker den slags jo sjæl-
dent. Lad os få den op, hvor vi kan se ordentligt på den. Evan, hvis du vil være så venlig?

Assistenten skubber håret om bag ørerne og får med varsomme bevægelser flyttet busten over i transportkassen, som Sidsel og Loretta efterfølgende forer med silkepapir og skumplader.

- Så, siger Loretta og giver låget et klap, af sted med dig, dearie.

Langs kanalen sidder folk med lukkede øjne og ansigterne vendt mod trækronerne, der flimrer i luften som sildestimer. Overtøjet ligger i dynger imellem dem, ved siden af vinflasker og engangsglas. Foråret er kommet til London samtidig med hende, og da Sidsel drejer ned ad Broadway Market ti minutter før det aftalte tidspunkt, sidder han der allerede med en paperback holdt op foran sig i det sirups-agtige lys og kroppen arrangeret på en måde, der forener det afslappede og det poserende.

Sidsel er standset på hjørnet uden for en konditor. Vicky har ryggen til, og det overtag, det giver hende at se på ham, uden at han ser hende, er hun endnu ikke klar til at opgive ved at krydse gaden og træde ind i hans synsfelt. Hun ser på uret. Otte minutter.

En racercyklist kører forbi i høj fart og drejer til højre ved kanalen.

Bag hende ringler dørklokken som et varsel om butikkens sukrede udånding, der kort efter omslutter hende.

Han hoster og vender en side, stryger sig under øjet med pege- og langfinger.

Seks minutter.
Hun kan stadig nå det.

Gå sin vej, hun skylder ham ingen forklaring.

Sidsel knytter hænderne i jakkens dybe lommer, råber ham an og tager et skridt ud i solen.

Det banker på døren, og en kvinde siger noget ubehøvlet, Sidsel ikke får fat i. Hun er ikke klar til at lægge på. Lyden af Niels’ stemme opløser afstanden, der er begyndt at kunne mærkes som en nagende følelse af at have forlagt noget dyrebart.

-	Hvad skal I lave i morgen?

-	Det ved jeg ikke ... på stranden, hvis vejret er til det.

Hun er ved at have opbrugt hans tålmodighed.

-	Gummistøvlerne ligger i muleposen, hvis det er. Sammen med huen. Er det stadig koldt derhjemme?

Kvinden banker på igen, hårdt.

-	Sidsel, jeg lover dig, at der er styr på fodtøj og beklædningsgenstande. Du ser hende lige om lidt. Drik nogle flere øl, tag noget MDMA og sov længe i morgen. Jeg går i seng nu.

-	Okay, okay, mumler hun og går i knæ for at få et glimt af sit ansigt mellem klistermærkerne for lokale bands og veganske initiativer, der dækker det meste af toilettets i forvejen lille spejl. Læbestiften er der intet spor af længere, og hendes pande glinser, godnat suresen.

-	Godnat.

Kvinden, der har ventet, sender Sidsel et fjendtligt blik, idet hun træder forbi og skubber døren til baren op. Det lavloftede lokale er stuvende fuldt. Sidsel bliver mødt af en grød af varme rygge og maver, halve sætninger, som ingen
hører over musikken og de pludselige latterbrøl. Hun gør sig smal som en kniv, lægger hånden på en klistret skulder og skubber vedkommende til side for at komme ned til det bord, hvor hun og Vicky har tilbragt de sidste mange timer med at drikke stærke, billige drinks. Imens hun var væk, er lektoren faldet i snak med parret ved bordet ved siden af, og han bemærker ikke, eller ønsker ikke at give indtryk af at bemærke, at Sidsel er vendt tilbage, før lyden af stolebenene, der skraber mod gulvet, får ham til at se op.

-	Hej igen, siger han og vender uden at blinke nabo-parret og den samtale, han netop har stampet op, ryggen. De to mennesker ser desorienteret på hinanden, kvinden rækker ud efter sin partner, der som svar løfter glasset og tømmer det vredt. Sidsel får lyst til at fortælle dem, at hun ved præcis, hvordan det føles. Det er ikke deres skyld, det er bare sådan, han er. En kunstig sol, et spotlys. I fik en smule, og nu vil I have mere. Vicky læner sig frem over bordet, indtil han er så nær, at hun kan lugte hans røgelsesagtige parfume. Årene, to børn og den stadig friske skilsmisse har sat sig i ansigtet. Hårets sorte grænse er krøbet bagud på kraniet, og under øjnene og ved ørerne er huden riflet af fine rynker. Effekten af ham er den samme, og lugten af hans krop får Sidseis kusse til at åbne og lukke sig forventningsfuldt mod stolesædet.

-	En eller anden brugte toilettet som telefonboks, siger hun og tager en tår af sin whisky sour.

-	Og har du besluttet dig?

-	Hvad tror du selv? Den ærlige.

Vicky kniber øjnene sammen.

-	Den er en del længere end den pæne.
-	Det gør ikke noget.

Han trækker luft ind og ranker sig på den måde, Sidsel husker fra undervisningen. Det plejede at betyde, at man skulle høre godt efter, fordi vigtige informationer ville komme til at blande sig med ligegyldige informationer i en så velformuleret strøm, at det krævede koncentration at skille dem ad.

-	Hun kedede sig, når hun var sammen med os, siger Vicky, hun kedede sig, så hun var ved at blive gal. Det gjorde ingen forskel, om vi var på ferie eller derhjemme eller sammen med vores bedste venner og deres børn. Svømmehaller, forældremøder, fødselsdage, ture i skoven og på museum; alt det, som andre finder naturligt og interessant nok til at bruge ti-femten-tyve år på, det sagde hende ingenting. Nogle dage blev hun på kontoret under påskud af at have travlt, eller hun brugte ekstra lang tid i supermarkedet på vej hjem og bildte sig ind, at det var for vores skyld: Hun ville kun købe det bedste til sine drenge. Men i virkeligheden ønskede hun bare at udskyde det øjeblik, hvor hun trådte ind i sit hjem og blev en del af det hele igen. Det sled på hende, og hun var tilbage på arbejdet, fem måneder efter Julian blev født, selvom hun havde ret til det dobbelte. Vi havde to børn under tre derhjemme, og alligevel takkede hun ja til alle de ekstraopgaver, hun blev tilbudt, hvis hun ikke ligefrem meldte sig frivilligt til at arbejde over. Det var mig, der hentede og lavede mad, badede dem og klippede deres negle. Jeg lærte navnene på deres venner ovre i legestuen. Abi anede ikke, hvem der var hvem, hvilket gjorde det svært for hende at virke oprigtigt interesseret, når drengene fortalte om deres dag.
For hende var de del af en dyreflok, hvis øvrige medlemmer var uden særlige kendetegn. Det var mig, der tog fri fra universitetet, når de blev syge. Eller tog dem med mig på arbejde. Hvis hun endelig tvang sig selv til at gå over i parken og sparke til en bold eller satte sig på gulvet og legede med deres figurer, kunne jeg sidde og følge med i, hvordan hun visnede for øjnene af mig. Før børnene kom, kunne vi bruge timer på at snakke sammen om aftenen hen over de tomme tallerkner, der var altid noget at sige.

Vicky ryster på hovedet og ser ned i sit glas, men Sidsel mærker, at han ikke er færdig endnu, og tier.

-	Abigail fik to børn, siger han, hun bar og fødte dem, og så brød hun sig ikke om at være mor. Hun bebrejdede dem i al hemmelighed, at de ødelagde det, der havde været, inden de kom - selve årsagen til, at de fandtes! Hun sagde det aldrig direkte, men før hun blev gravid med Xavier, lavede hun af og til sjov med, at hun altid bedre havde kunnet identificere sig med den skøre professor, der tilbragte dagen på sit kontor og blev tilkaldt, når maden stod på bordet, end med moren, der ustandseligt måtte tørre hænderne i forklædet og tysse på børnene. Hun følte sig beslægtet med Charles Ingalls, mr. Pevensie og Mumifar frem for deres tålmodige koner. Alligevel kom det som et chok for hende. Hun havde forventet at blive forvandlet.

Sidsel forsøger ikke at lade sit ansigt røbe, at den nye viden gør hende utilpas. Den er for intim, for meget. Som en dyr gave fra et menneske, hun kun kender perifert. Vicky er stadig en fremragende fortæller.

-	Hvad med børnene, spørger hun, ser hun dem?
-	Hun har dem hver anden weekend. De er hos hende nu. Så du kunne faktisk ikke have timet dit besøg bedre.

Vicky tager en tår af sin øl og kører det en omgang rundt i munden, så smiler han drillende.

-	Havde du forventet, at der var en anden grund?

-	Som hvad?

-	Som en affære?

-	Det tænkte jeg ikke over, lyver hun.

For selvfølgelig havde Sidsel forestillet sig, at Vicky udvalgte en ny studerende hvert eller hvert andet semester, og at Abigail havde levet med sidespringene, indtil det en dag var blevet for meget; for åbenlyst sårende, for upraktisk eller simpelthen for patetisk.

-	Jeg har da været fristet, siger han, men der har ikke været andre siden dengang, med dig.

Hans mørkebrune øjne er blevet bløde, og Sidsel forstår, at åbningen, hun har ventet på, er der nu. Hun ville kunne nå ham, men tanken om at blande Laura ind i deres aften byder hende imod. Pigen har ikke noget med dem at gøre, et umage par i hjørnet af den øllugtende, overfyldte pub. Sidsel tvivler på, at hun overhovedet ville være i stand til at sige hendes navn herinde. Få det over sine læber.

-	Hvad er der?

-	Det ved jeg ikke, mumler Sidsel og svinger æggeskummet omkring i det tomme glas, det var en lidt sørgelig historie, tror jeg. Den ramte mig.

-	Synes du? Sådan har jeg ikke tænkt på det. Sørgelig? Jo, måske.

En tid lader de sig bære af de andre gæsters larm, så rømmer Vicky sig:
-	Lad mig spørge på en anden måde: Hvorfor skrev du, Sidsel?

Hun ser op, lige på ham, og beslutter sig for at svare det eneste, der stadig føles sandt.

Lejligheden ligger tyve, ikke ti minutter derfra, som han påstod, og rummene lugter gennemtrængende af frisk maling. Der står stadig enkelte flyttekasser langs med væggene, og trods møblerne og tæppet, som hun genkender fra hans tidligere hjem, gør stuen et goldt indtryk. Vicky tager hendes jakke og taske og viser hende ud i køkkenet, hvor han beder hende tage plads. Uden at spørge om hun er sulten, åbner han køleskabet og begynder at finde forskellige madvarer frem. Kogt skinke, to oste, en gryderet, han lavede i går. Yoghurt og et bundt friske krydderurter, som han giver sig til at hakke, alt imens han fortæller om indkøbsmulighederne i området og om, hvor godt drengene har taget det hele. Børn tilpasser sig nye situationer meget hurtigere, end voksne frygter. De er fleksible, de har ingenting at sammenligne med. Mor og far skal ikke bo sammen. Hvorfor? Fordi de ikke er kærester længere. Okay, fint.

-	Det er for det meste de voksne, der står tilbage med blå mærker på forfængeligheden, siger han og fejer krydderurterne af skærebrættet og ned i en skål, drypper med olie og citron, øvelsen består i ikke at projicere det alt sammen over på de her små, endnu vilde skabninger. De er ikke andet end trolde, for himlens skyld. For dem er verden ikke fast, men flydende. Indtil de starter i skole, og man begynder arbejdet med at bygge systemer af bør og skal i deres små formbare hjerner.
Vicky har talt sig varm nu, og Sidsel er som så mange gange før reduceret til publikum. Det er den gamle dynamik, og den virker. Hun giver slip og lader sig føre, femogtyve år gammel igen, dum som en dør, og på vid gab. Samtidig er der noget ved situationen, der snærer. Tidsmaskiner findes ikke. Han øser op i to dybe tallerkner og rækker hende den ene.

- Tak, siger hun og tager en skefuld. Gryderetten er lækker, men køleskabskold, og urterne har en ubestemmelig bismag. Hun er ikke særlig sulten. Sidsel spiser nogle mundfulde og stiller skålen fra sig, beder om at låne toilettet.

Ude på badeværelset tager hun bestik af en voksende fornemmelse af at være blevet løjet for: Indholdet i hans køleskab gav ikke indtryk af, at der det meste af tiden bor børn i lejligheden, og ud over de to tandbørster på en hylde ved siden af vasken har hun ikke set nogen spor af drengene. Der er ingen små sko, der ligger og flyder i gangen, intet legetøj, ingen bøger med sider af tykt pap. Hendes egen lejlighed er til sammenligning gennemtrængt af Laura og hendes ting på en måde, der er umulig at camouflere. Man kan lugte det og se det, og det ville tage dagevis at lave om på. Julian og Xavier er på magisk vis udelukkende til stede i fortællingen om dem selv. To små drenge, der lige så godt kunne have heddet noget tredje og fjerde. Var der i det hele taget ikke noget ved Vickys historie, der virkede konstrueret? Lektoren talte, som kendte han til de mest intime dele af sin kones motiver, og som var han dermed i stand til at afdække intrikate følelsesmæssige årsagssammenhænge, der gjorde det svært for hende at blive mor. Han havde i detaljer beskrevet tankerne, der
gik gennem hendes hoved, både når hun var sammen med familien, og når hun gruede for at være det. Alt sammen til trods for, at problemet (ifølge ham-som-hende) netop var ægteparrets manglende kommunikation efter børnenes ankomst. Jo mere Sidsel tænker over det, desto mere sandsynligt virker det, at Vicky, som en bugtaler, har trukket sin ekskone frem af kufferten og stukket hånden op under skørtet på hende. Med Abigail som sin stedfortræder kunne han opføre historien om familiens opløsning uden at blotte sig selv.

Hun åbner toiletskabene et efter et. Noterer sig, hvilken sæbe han bruger, at han opbevarer sine hårelastikker i en skåret kaffekop med påskriften P.R.O.S.E., og at han på et tidspunkt har døjet med, eller stadig døjer med, skæl. Sidsel sætter sig på kanten af badekarret. Det er over midnat, og hun skal nå forbi museet og overvære opsætningen af busten, før hun tager af sted i morgen eftermiddag. Af den pulserende lystfølelse, hun mærkede på baren, er der nu kun en pyt dum liderlighed tilbage. Noget, hun sagtens kunne have klaret selv. Mest af alt er hun bare træt. De sidste mange timer har de talt og talt uden at sige noget. Bildte hun sig ind, at det var muligt at skræve over seks års ophobet tavshed på en enkelt aften? At nogen af dem ville lykkes med at være ærlig?

Hun ved ikke længere, hvad hun havde håbet at få ud af deres møde.

Da Sidsel åbner døren, bliver hun overrasket over at finde ham ventende på den anden side.

- Må jeg?

Hun nikker. Ophidselsen gør hans spyt tyndtflydende
og metallisk, som at sutte på mønter. Det er et langt kys. Sidsel har tid til at træde ud af det flere gange, forestille sig, hvordan de må se ud, to halvfulde idioter, ikke alt for kønne, for så igen at forsvinde i fornemmelsen af flydende munde og tunger. Hans hænder i hendes hår og om hendes ansigt.

- Men bagefter går jeg, siger hun.

Vicky nikker og stryger hende over panden, igen og igen, indtil han pludselig kniber hårdt om hendes øreflip og trækker til. Hun lukker øjnene og slipper et knirkende støn. Med den anden hånd har han fået åbnet hendes bukser og trækker dem ned over balderne. Han fører to fingre op i hende og lader dem blive der. Bevægelsens saglighed får Sidsel til at gispe. Hun er våd, har været det længe, og da han skubber hende foran sig ind i soveværelset og ned på sengen, er der ingen modstand tilbage. Laura har forandret hendes krop, ligesom alderen har forandret hans, men det er den samme drastiske lyst, den samme glubskhed, som dengang, og idet han presser hendes ansigt ned mod madrassen og trænger ind i hende, mærker hun den velkendte længsel efter, at de kunne gøre alting på samme tid, multiplicere sig selv og akten. Udføre den tusindfold og igen og igen, med uformindsket voldsomhed.
Det er latterligt, men Niels kan ikke lade være med at føle sig svigtet over Lauras opførsel. I løbet af dagen har hun ikke nævnt Sidsel med et ord, men ligesom i går forvandlede hun sig til et klynkende vilddyr, så snart hun kom i nattøjet. Jeg har en dårlig følelse i maven, peb hun og vred og vendte sig, indtil dynen blev fugtig af hendes sved, jeg savner min mor. Jeg kan ikke lukke øjnene. De vil gerne være åbne. Hun kæmpede bittert og overgav sig først ved titiden og på den betingelse, at Niels blev siddende på en stol ved siden af sengen med den ene hånd hvilende på madrassen i en bestemt afstand fra hendes hovedpude. Nattens komme havde annulleret de mange rare timer, de havde tilbragt i hinandens selskab; besøget hos Efie og på legepladsen, og senere, da han viste hende, hvordan man rullede pizzadej ud med en tom vinflaske og lærte hende at lægge en syvkabale. Væk det hele. I morgen ville de være nødsaget til at begynde forfra, så meget forstod han. Alt ville være nyt.

Niels genkender lyden af Cosmos slæbende tøfler. Han lægger bogen fra sig på skrivebordet og åbner døren på klem. Hans sambo er for en gangs skyld fuldt påklædt, men håret er mast fladt i den ene side, og om hans krop står en fad lugt af uvasket sengetøj.

- Forstyrrer jeg? spørger han.
Niels nikker i retning af den sovende pige og gør tegn til, at de skal gå ind i stuen.

-	Laura skal bo her indtil i morgen, forklarer han, Sidsel er i London med arbejdet.

-	Så giver det mening, Cosmo glider ned i Barbaras sofa, jeg troede, det var noget, jeg forestillede mig.

Han smiler fåret.

-	Hvad var?

-	Jeg gik ud fra, at jeg hallucinerede, da jeg hørte hende i går eftermiddags, og igen her til aften. Det underlige er, at det ikke skræmte mig. Jeg tænkte simpelthen bare: Et barn? Det er nok bare noget, jeg forestiller mig.

-	Jeg troede, du sov.

Cosmo ryster på hovedet.

-	Nej nej, siger han, jeg hørte jer skam godt. Eller det troede jeg så ikke, at jeg gjorde. Hvis du forstår? Jeg hørte jer, og jeg hørte jer ikke. Hun er ellers blevet stor. Hvor gammel er hun nu? Otte år? Ni?

-	Tæt på. Hun er seks.

-	Seks år. Stærkt.

Mens de taler, bearbejder Cosmo et hul i sit sweaterærme. Med sine lange lysebrune fingre tager han fat i de løse tråde og trækker til, udvider det systematisk.

-	Forresten, siger han, jeg tager nok ind på Lammet på mandag. Dinos trio er på, Johansen er hjemme. Tager du ikke med?

-	Jeg skal ud og sætte op.

-	Ah ja, siger Cosmo og ser bekymret ud på en måde, der afslører, at de befinder sig et godt stykke til højre eller venstre for sagens kerne. Niels mærker utålmodigheden,
han ikke har kunnet tillade sig at vise Laura i løbet af dagen, bruse over i mødet med en mand, der har brug for det modsatte, og det ærgrer ham at registrere denne begrænsning i sig selv. Han og Phillip har kendt hinanden siden første klasse, og Niels har altid haft nemt ved at være sammen med ham. I selskab med langt de fleste mennesker vil han før eller siden smitte af på dem og, straks efter det er sket, begynde at føle sig utilpas, begrænset i sin bevægelsesfrihed som af en for stram skjorte. Men ikke med Cosmo. Niels risikerer ikke at se sin mimik spejlet i Cosmos ansigt, høre sine udtryk gentaget eller bemærke sin hakkende gestik boble op i den finlemmede krop. Ligesom Niels lader Phillip til at være hærdet tidligt, ankommet til verden i en tilstand af afsluttethed.

-	Fortæl mig lige, siger han og sætter sig over for ham, hvad handler det her egentlig om?

Hans ven rejser et smil, der når halvvejs op ad kinderne, før det skvatter sammen, og ansigtet stivner i en udmattet grimasse.

-	Jeg skal tale med Fernelius. Han spurgte, om vi ikke kunne gøre det inde på Lammet, og så sagde jeg ja, før jeg havde tænkt mig om.

Han mumler noget mere, Niels ikke får fat i.

-	Fernelius? Den Fernelius?

-	Der er kun én Fernelius, så vidt jeg ved.

-	Hvad skal du snakke med ham om?

-	Jeg har tænkt på det, siden jeg kom hjem. Det giver ikke nogen mening at have den stående længere, situationen taget i betragtning.

-	Have hvad stående?
-	Guitaren, siger Cosmo, jeg har solgt den til Krister. Det er slut. Det er ikke godt for mig. Helt åbenlyst, se lige på mig.

Han holder en pause som for virkelig at lade Niels gøre det. Se på ham.

-	Det er på tide, folk fatter, at de ikke skal vente. At der ikke er noget at vente på. Jeg er træt af det liv.

Det er ikke den første gang, Niels hører Cosmo erklære sig færdig med musikken, men noget er anderledes end tidligere. Mere resigneret, mindre vredt. Cosmo betragter Niels, der til sin egen overraskelse fyldes med sorg ved tanken om aldrig igen at skulle se Phillip Tibbett på en scene.

-	Hvilken en af dem? spørger han, men kender svaret.

-	Min Gibson. Den anden er ikke noget værd. Vi har ikke, du ved, det praktiske. Handlen er ikke afsluttet, men det kommer til at ske. Han har i hvert fald pengene. Rige svin, tilføjer han og ler uhyggeligt.

Niels tænker på kasserne, der længe har været henvist til et hjørne af Barbaras arbejdsværelse, disse to hemmelighedsfulde sarkofager, og forstår, at Cosmo har ret. Niels har forestillet sig, at det ville gå over af sig selv. At han en dag ville vågne til lyden af Cosmo, der øvede sig, og finde sin ven krummet sammen om instrumentet, opslugt af sine fingres bevægelser over strengene. Tabt for verden i en af sine vildtvoksende improvisationer. Så kommer han i tanker om noget, der liver ham op.

-	Fernelius er trompetist. Hvad helvede skal han med din guitar?

-	Krister kan spille på det meste, siger Cosmo, og han er
ikke nogen dårlig guitarist. Hvis han havde satset på det, kunne han have været en af de bedste.

Niels svarer ikke. Han tænker på den aften, hvor han første gang hørte Krister Fernelius’ navn. Cosmo var kommet gennemblødt og cokespjættende hjem til Linns kollektiv, hvor Niels var ved at vaske op efter aftensmaden. Ude af stand til at sidde stille havde han vandret rundt i køkkenet og forbandet den svenske trompetist, der ifølge en fælles ven havde forført Helene, som Phillip, indtil et par uger forinden, havde dannet par med gennem fire år. Liget er ikke engang koldt, spruttede han med sorte øjne. Gravrøver, hulkede han, skide forbandede svenske nekrofile røvhul, hvorefter han kollapsede på sofaen og faldt i søvn stadig iført jakke og mudder indsmurte støvler, udmattet af jalousi, og hvad der lugtede som flere dages intensiv druk. Kollektivisterne besluttede at lade ham sove den ud, og næste morgen havde Niels serveret havregrød for både Linn og en forlegen Cosmo. Efter et bad og nogle kopper stærk kaffe forklarede han Niels, at det jo ikke kom bag på ham, at Helene ville være sammen med andre, så dum var han ikke. Det var tanken om, at den svenske sheik skulle blive den næste, der stak pikken ind i den eneste kvinde, han nogensinde havde elsket, der slog ham ud. Enhver anden havde været at foretrække, hvæsede han. Havde han haft en bror, havde han valgt ham frem for Krister Fernelius, ja, selv Niels kunne han have levet med. Og her sidder Cosmo lige så roligt og fortæller, at han vil sælge sin elskede guitar til Fernelius. Den svenske sheik.

- Hvordan er det overhovedet kommet i stand?
-	Gennem Johansen. Han skrev og spurgte, om jeg mente det alvorligt med at sælge, for så kendte han måske en ... Han sagde ikke, at det var Krister, det drejede sig om. Fuck det. Så længe han kan betale, hvad den koster.

-	Hvad får du for den?

Cosmos øjne flakker under de tætte vipper.

-	Vi er ikke landet på et beløb, men der bliver i hvert fald til et depositum og de første måneders husleje et sted.

Niels når ikke at skjule sin overraskelse, og Cosmo er hurtig.

-	Jeg havde ikke tænkt mig at blive boende hos min farmor for altid. Det håber jeg ikke, du troede om mig.

-	Jeg ved ikke, hvad jeg troede, mumler Niels, det virkede som en rimelig fordelagtig situation, indtil du -

Han ville have sagt, »indtil du bliver rask.«

-	Indtil hvad?

Niels skifter strategi:

-	Så du foretrækker at blive taget ved næsen af en bonderøv, der finansierer sine byture ved at leje sit forældrekøbte kosteskab på Amager ud til dig?

Cosmo griner ikke, slår bare opgivende ud med de lange arme.

-	Niels, mand. Jeg er ked af, hvis det er ubelejligt for dig. Ærlig talt.

Niels kan ikke længere tøjle sin irritation.

-	Hvad snakker du om?

-	Du bor her jo, kan man sige.

-	Lige nu gør jeg, men nok ikke særlig meget længere. Jeg har talt med Luken om at besøge ham i Tiibingen, hænge ud hen over sommeren og så rejse videre derfra.
Det passer ikke. Niels har tænkt på det, men Luken har ikke selv nævnt muligheden, og han er ikke typen, der trænger sig på.

-	Luke?

-	En fyr jeg mødte i Italien sidste sommer, svarer han kort for hovedet, hør her, Phillip, hvis du vil flytte, så gør det. Jeg kan være ude på et døgn. Jeg mener det. Du siger bare til, så er jeg væk.

Niels rejser sig og henter tobakken i sin jakke. Han føler sig rastløs og anspændt, udmattet af at være sammen med et barn hele dagen. Den konstante opmærksomhed, Laura kræver af ham, er svær at vænne sig til. Han har ikke haft tid til at tænke to sammenhængende tanker, siden han hentede hende fra børnehaven i går eftermiddags. Bogen, han har gået rundt med i lommen, kunne han godt have ladet blive hjemme. Der har ikke været en ledig stund, ikke et stille øjeblik. Han fatter ikke, hvordan Sidsel gør det; dag efter dag efter dag. Ude over havet er mørket tæt, grønligt tættest på overfladen. Han skubber vinduet op og får ild på cigaretten, trækker røgen langt ned i lungerne og puster ud. Det hjælper. Cosmo har rejst sig fra sofaen, nu sætter han sig ved spisebordet bag ham. Stolebenene hviner mod parkettet.

-	Jeg kan tale med Barbara, siger han, måske kan du blive boende? Hende og Hugo er kun hjemme i nogle uger i løbet af sommeren. Jeg er sikker på, at hun ikke ville have noget imod det.

-	Det skal du ikke gøre.

-	Fint nok. Så lader jeg være.

Niels har en kriblende lyst til at gøre det klart for ham,
at det er halvvejs for hans skyld, at han er flyttet ind i den rådne ældrebolig til at begynde med.

-	Bliver du aldrig træt af det? spørger Cosmo.

-	Hvad tænker du på?

-	Får du aldrig lyst til bare at blive i København lidt? Tage den med ro.

Af en eller anden grund tillader Cosmo sig at tale, som om det er Niels og ikke ham selv, der har barrikaderet sig på sit værelse og overlevet vinteren på en diæt af jordbæryoghurt og Tuckiks. Som om det er Niels, der har bombet hovedet ud med amerikanskproduceret lort og slået lejr i sin seng, ophævet skellet mellem dag og nat, indtil døgnet ikke var andet end en sjasket grå masse af timer. Som om det for fanden er ham, der planlægger at sælge sit dyrebareste eje til et menneske, han hader. Niels svarer ikke, i stedet siger han:

-	Jeg skal nok tage med på Lammet mandag.

-	Mener du det?

-	Det er ikke noget problem. Jeg kører ud lidt tidligere.

-	De fleste tror, jeg har været ude at rejse. Du er en af de få, der ved ...

-	Jeg skal nok være der.

Niels har låst blikket til et punkt på Sveriges kyst. Han har ikke lyst til at sige mere. Det føles, som om to væsker, der burde være adskilt, er flydt sammen inden i ham. Som om han lækker et sted.

-	Nå, siger Cosmo endelig, jeg tror, jeg går ind.

Døren bliver lukket, og kort efter kan Niels høre de

evindelige stemmer genoptage deres rappe udveksling af replikker.
Mens han var væk, har Laura drejet sig halvfems grader, så hun nu ligger på tværs af sengen med armene bredt ud til siden. Niels bøjer sig forover, skubber hænderne ind under hendes ryg og knæ og flytter hende forsigtigt længere ind mod væggen. Som altid bliver han forundret over, hvor let hun er. Et fnug. En flamme. Da han er sikker på, at hun ikke har tænkt sig at vågne, lægger han sig ved siden af hende, stadig fuldt påklædt og ikke spor søvnig. Blodet er brændende og hvileløst i hans årer. Havde det ikke været for Laura, ville han slet ikke være gået i seng en nat som i nat. Han ville have udnyttet sin tilstand og kanaliseret energien over i sine studier, læst indtil dagen gryede, og sluttet af med en inspireret mail til Luken, eller endnu bedre: Han ville have løbet en tur langs stranden. Tanken alene får det til at rykke i ham. Bare at skubbe døren op og træde ud i nattens kølige rum, sætte sig i bevægelse. Først langsomt, så hurtigere og hurtigere. Spæne, indtil lungerne smerter, og benene ekser under ham. Han ville lade sig falde sammen i sandet, halvvejs besvimet, og vågne næste morgen til lyden af havfuglenes skrig. Ved siden af ham vender Laura sig om på maven med et suk. Hun trækker knæet op til brystet og borer sin varme fod ind under hans ribben. Niels rykker sig ud til kanten af madrassen. Han er ikke vant til at dele sin seng. Ikke engang med Linn kunne han finde ro, de fleste nætter endte han i en lænestol i kollektivets fællesrum. Noget hun havde svært ved at forstå som andet end en afvisning af hende, og til sidst blev Niels træt af at forsvare sig. Folk må tro, hvad de vil. Han rejser sig og henter et vattæppe inde i stuen, folder det en enkelt gang og placerer det på gulvet ved siden af sengen. Nogle gange
hjælper det at genskabe tilstanden fra vandreturen, hvor søvnen føltes som en pligt. Den knoldede jord gennem liggeunderlaget under ham og over ham nattehimlen. Søvnen som den nødvendige kortslutning, der tillod ham at rejse sig igen næste morgen, klar til de mange kilometer, der ventede på at blive tilbagelagt. Niels lægger sig på ryggen på tæppet og folder hænderne over brystet, undertrykker trangen til at gribe ud efter sine tanker; lader dem passere som trafik. Men nedsænkelsen udebliver, og efter ti minutters tid befinder han sig på nøjagtig samme bevidsthedsplan. Niels åbner øjnene og stirrer op i det samme grå loft.

Omgivet af det samme tæppetissermørke.

For hver indånding Niels tager, når Laura at trække vejret ind og ud og ind igen. Hun ånder som det historieløse væsen, hun er.

En fugl på en gren i en skov.

Rent potentiale.

Selv føler Niels sig tung som et ondt år. Det er, som om det, der ligger bag ham, vejer det tidobbelte af nutiden og fremtiden tilsammen, som om han ville blive ved med at falde, hvis han tillod sig at slappe af, bare et øjeblik.

Hver dag er en mark, der skal mej es.

En stadig voksende stak af plakater.

Niels har for længst vænnet sig til, at livet kræver kræfter, så hvorfra kommer denne nye trang til at give efter?

Synke.

Allerede før han har åbnet computeren, kan han høre hendes stemme for sit indre øre. Hans hjerne besvarer det auditive fatamorgana ved at sende stråler af velvære langs hans rygsøjle og ud i balderne. Niels skruer ned for lyset
i skærmen og slutter sine høretelefoner til, så skriver han hendes navn i søgefeltet og vælger en tilfældig video (Spring Special).

Samme værelse, en anden dag, et andet tidspunkt på døgnet.

Lyskæden er, for eksempel, væk.

Hun er klædt i en limegrøn stropbluse, håret er samlet i en knold på toppen af hovedet med et spænde, der på en eller anden måde også er en stor, orange blomst.

Hey. It’s me, Fessonia.

Hun fniser, slår blikket ned, ser direkte ind i kameraet igen.

Thank you so much for joining me, my beautiful. I want you to relax, to haveyour body be completely relaxed, your mind completely relaxed.

Niels ved, at dette du er en illusion.

Han ved, at det er et retorisk trick, der ikke har det fjerneste med ham eller nogen af de andre tusindvis af søvnløse sjæle derude at gøre.

Han ved det, men det gør ikke længere nogen forskel, hvad han ved.

Fessonia taler kun til ham.
Gennem hullet i hovedstøtten ser hun ind i chaufførens nakke, der er rynket på kryds og tværs som et krøllet lagen. Til at begynde med var den ældre mands mangel på interesse for hende en lettelse. Bortset fra en kortfattet udveksling af høfligheder og adresse har han overladt hende til egne tanker, men nu længes hun efter at blive distraheret.

Sidsel kryber sammen på det glatte sæde. Hvis han i det mindste ville tænde for radioen! Hendes overtrætte hjerne opfører sig som en enarmet tyveknægt i udu - først en heftig snurren, hvor alle muligheder står åbne, og så ding ding ding: Hun er tilbage på Vickys soveværelse. Nattens bevægelser og infame dyrelyde kører i ring i hendes hoved. Sidsel lukker øjnene hårdt i, klemmer dem sammen, indtil sviende mønstre bløder gennem mørket. Da hun endelig åbner dem, møder chaufførens ængstelige blik hendes i bakspejlet. Bare rolig, sir, har hun lyst til at vrænge, jeg har hverken tænkt mig at besvime eller kaste op i Deres skinnende sorte kiste af en vogn. I stedet drejer hun ansigtet mod vinduet i håb om at få øje på noget interessant; men gaderne denne tidlige søndag morgen er stumme og vredet tør for liv. Bortset fra to kragefugle, der hopper i rituelle cirkler omkring nogle takeaway-rester, er der ingenting ... ingenting, der interesserer hende det mindste ...
-	Så er vi her, siger chaufføren, idet han holder ind foran hotellet, som hun genkender på de to replikaer af assyriske krukker, der er placeret på hver sin side af indgangspartiet. Sidsel finder sin pung og lægger sedlerne i hans udstrakte hånd, klikker selen op og rykker ud på kanten af sædet. Hun er utålmodig efter at komme op på sit værelse. Efter et bad vil hun lægge sig ren og alene i den store seng, sove et par timer, vågne ved lyden af sin alarm og begynde dagen forfra. Hun vil tage tøj på, spise morgenmad i restauranten og ankomme til museet og senere lufthavnen i god tid. Og i aften når hun lægger sig til at sove, vil det alt sammen allerede være i gang med at blive fortid.

-	Miss ... Miss, du glemte noget!

Han har gjort sig den ulejlighed at række ind over passagersædet og rulle vinduet ned.

-	Den lå omme bagi, pruster han og dingler den lille grøn- og hvidstribede sweater foran hende som en godbid. Anstrengelsen og selen, der skaver mod den hjerteskærende bløde hals, afslører ham som hel og fuldkommen menneskelig. Det er der ikke noget at gøre ved nu, det er for sent, og de har været lige gode om at ignorere det. Sidsel ryster på hovedet.

-	Det er ikke min, siger hun.

-	Er du sikker?

Chaufføren bevæger den igen, lidt mindre entusiastisk. Sidsel synker, strammer sig an.

-	Det må være en anden, der har glemt det, siger hun, har du ikke et barnebarn, du kan give den til?

Han ser fornærmet på hende, så retter han sig op og trækker i samme bevægelse armen tilbage gennem vinduet.
Vicky var gået i bad, så snart de var færdige, og i noget tid lå Sidsel i den oppløjede seng og lyttede til det plaskende vand. Det var en indskydelse, der havde fået hende til at rejse sig, skrabe tøjet op fra gulvet og smutte ind på drengenes værelse. Hun var ikke forberedt på synet, der mødte hende: Rummet virkede hyggeligt og beboet. Der var hængt billeder og lyskæder op, og på nogle lave hylder stod trækasser med håndskrevne, sirligt dekorerede mærkater: Cars, Blocks, Magnets, Musical Instruments, Animals. I loftet over hende glødede et hav af små bitte selvlysende stjerner. Det tog Sidsel et øjeblik at forstå, at de ikke var tilfældigt placeret. Vicky havde genskabt konstellationerne, og ikke kun dem, som alle kendte, også de sjældne, dem som næsten ingen kunne se eller benævne. Sidsel klædte sig på med rystende hænder. Hendes indre kompas snurrede rundt som en forvirret vejrhane, hid og did, ude af kontakt med nogen bagvedliggende principper. For få timer siden havde hun været sikker på, at Vicky løj, men drengene blev tydelige som sig selv herinde. Hun syntes næsten, hun kunne lugte deres små søvnvarme kroppe. Sweateren, der efter størrelsen at dømme måtte tilhøre den yngste, greb hun ligesom i forbifarten, før hun lukkede sig selv ud i den grå morgen.

Det var nemmest sådan, for dem begge to.

Sidsel havde håbet at efterlade noget, sætte et mærke, nu blev det så i form af en mangel.

Det er et kvarter siden, Loretta gik ud for at hente »forfriskninger«, og Sidsel har ikke turdet rejse sig fra sin plads ved vinduet af frygt for, at konservatoren skulle komme
tilbage og finde hende i gang med at snuse omkring, ligesom hun heller ikke tør give efter for trangen til at lukke øjnene. Tømmermændene er blevet værre op ad formiddagen. Forhåbentlig kan hun få noget søvn på flyet. Det letter om mindre end fire timer, men Lorettas invitation havde ikke indeholdt muligheden for et afslag. Din første konservatoropgave for British Museum, sagde hun, da Skønheden fra Palmyra var tilbage på sin plads i galleriet, et kvarter før museet åbnede, det skal fejres! Endelig går døren til kontoret op, og Loretta holder to dåser cola og en pakke kiks op foran sig.

-	Caféen havde ikke noget klar endnu, men jeg fandt lidt i vores køkken. Jeg havde valget mellem kaffe og cola, og hvis jeg må sige det, ligner du en, der har brug for noget sukker.

Sidsel tager taknemmeligt imod dåsen.

-	Jeg kunne ikke sove i går, forklarer hun, da hun har taget en slurk af den iskolde sodavand, jeg havde ellers glædet mig til en hel nats uafbrudt søvn. Min datter vågner tidligt.

Loretta sætter sig på sin kontorstol og ruller den hen til vinduet, så hun og Sidsel sidder over for hinanden. Rullen med kiks placerer hun på gulvtæppet imellem dem.

-	Var der meget larm? spørger hun. De fleste hoteller foretrækker at bygge deres vægge af pap.

-	Hotellet var fint, forsikrer Sidsel, det var ikke hotellets skyld.

-	Nå nej, siger Loretta, men det kan man heller ikke regne med. Søvn er ligesom kærlighed, enten er den der, eller også er den der ikke. Du kan ikke tvinge det frem.
Hun smiler barskt og rækker ud efter kiksene.

-	Undskyld, men jeg er lige blevet skilt. Det er et emne, jeg tænker meget over. Kærlighed, ikke-kærlighed.

-	Det er jeg ked af at høre, siger Sidsel, hvad der får Loretta til at vifte afværgende med hånden.

-	Gud nej, det skal du ikke være. Det er meget udramatisk. Der er bare en hel del, hvad skal man kalde det, praktik, involveret, når to mennesker går fra hinanden efter så mange år. Hvad gør vi med huset og bilen, forsikringer, testamente? Første gang var det mere eksistentielt, da gjorde man sig jo stadig visse illusioner. Michal er min anden mand, tilføjer hun og river plasticen op, løfter en kiks ud af pakken, min anden eksmand, må jeg hellere sige. Mere korrekt.

Hun spiser kiksen i en enkelt mundfuld.

-	Har I børn?

Loretta tygger lidt, før hun svarer.

-	Michal og jeg? Nej, vi havde hver vores. Et forbandet rod til at begynde med, og nu er de alle sammen så store, at de er ligeglade med, hvad deres forældre finder på. Jeg ringede til min ældste datter for at fortælle det, og ved du, hvad hendes reaktion var? Godt for jer. Hun sagde, at det undrede hende, at det ikke var sket noget før. Jeg troede ellers, at vi havde formået at virke glade på en solid og lidt kedelig måde. Ha. De vidste det sikkert, før vi selv gjorde.

Loretta tager endnu en kiks, der knækker og bliver grebet af hendes nederdel.

-	Efter min første mand og jeg blev skilt, læste jeg en bog på anbefaling af min ellers gode veninde, siger hun og børster krummerne væk fra det udspændte stof. Loves
Striving. Ved du hvad, den gjorde mig så rasende! Forfatteren delte ægteskabet op i faser og talte om, hvordan man skulle og ikke skulle opføre sig inden for hver af disse. »I fase et kommer anerkendelsen af den anden helt af sig selv, det er noget, man skal huske at tage med sig i senere faser« etcetera...

Hun virrer arrigt med hovedet.

- Jeg fik lyst til at gøre en fandens masse ting anderledes, det er klart. Men det kunne jeg jo ligesom ikke! Det var for sent. Desuden var jeg stort set alene med børnene, det var ikke en mulighed at tage en tur i byen og prøve igen. Gøre det om og bedre. Min eksmand og jeg var enige om, at vi ville lade det være op til dem, hvor de ville være og hvor meget. De valgte begge to at have deres base hos mig, bortset fra de sjældne weekender, de tilbragte i deres fars væsentligt større lejlighed. Det mest groteske er, at nu, hvor de er store, skal jeg minde mig selv om, hvor meget jeg længtes efter frihed - min egen frihed - i de år. Jeg forsøgte at tale med Michal om det, han har selv tre sønner, men jeg er bange for, at han ikke forstod mig. Ligesom min mand blev han aldrig for alvor involveret i omsorgsarbejdet, da drengene var små. Jeg peger ikke fingre her, det blev bare sådan. En af os skulle tjene pengene, men det betød altså, at min første mand efter skilsmissen kunne fortsætte mere eller mindre, hvor han slap femten år forinden, mens jeg ikke anede, hvem jeg selv var, da min yngste flyttede hjemmefra. Børnene havde formelig indtaget mig. Jeg var som en by, der havde ligget under belejring de sidste toogtyve år, helt ude af kontakt med mine gamle sæder og skikke ... Vil du ikke have, forresten? Ellers spiser jeg dem alle sammen.
Loretta holder kikserullen frem mod Sidsel, der tager en enkelt for ikke at være uhøflig.

-	Forstå mig ret, fortsætter Loretta, jeg er ikke biologisk determinist. Det er ikke for at sige, at det altid er mæn-dene, der går fri. At det nødvendigvis er sådan, det hænger sammen. Min pointe er bare, at det enten er den ene eller anden forælder, der står for den egentlige forbindelse til børnene og bærer det egentlige ansvar. Aldrig dem begge. Det lader sig ikke gøre. Når det er sagt, er det min egen erfaring, at det i langt de fleste tilfælde er moderen, der lader sig opankre. Men måske er det en generationsting? Hun rejser sig for at sætte sin ringende telefon på lydløs, - det forekommer mig, at der blæser nye vinde. Når jeg taler med mine børn om det, giver de mig altid en følelse af at være frygtelig gammeldags. Det synes du måske også, jeg er?

Konservatoren ser på hende fra sin plads bag skrivebordet.

-	Jeg ved det ikke, siger Sidsel og føler sig tung, hugget ud af en enkelt blok.

Loretta slår et klik med tungen.

-	Nej, det er vist alt sammen ret kompliceret. Du skal i øvrigt til at gå nu, hvis du vil nå dit fly. Denne her by er et mareridt.

Sidsel husker den tur bedre end de andre, fordi hendes far aldrig tidligere havde været væk så længe, og fordi han aftenen før sin afrejse fandt deres atlas frem og med en finger viste, hvor han skulle bo de næste mange måneder. I hele det her område, forklarede han og strøg hen over
det tomme grå, lever lige knap en million mennesker. Hvis man fordelte dem ligeligt ud over republikken, ville der være fire kilometer mellem hver person. Han og resten af forskerholdets base var i Jakutsk, Sakha-republikkens hovedstad. Sidsel havde flere gange bedt ham forklare, hvad han skulle deroppe, men som altid når det drejede sig om hans arbejde, var Troels’ forklaringer så upræcise, at de kom til at virke hemmelighedsfulde. I første omgang skal vi danne os et overblik, kunne han finde på at sige. Men over hvad? Nå ja, situationen som sådan. Den aften spurgte Sidsel ham igen og fik endnu en gang et svar af den intetsigende, overordnede type. Men han må have fortrudt, for senere, da hun lå i sin seng og læste, bankede han på døren og satte sig på hendes skrivebordsstol. Han så sig nysgerrigt omkring, roste hendes valg af plakater og begyndte at fortælle: Om projektets tolk, Aleksander, som var født i en landsby i den nordligste del af republikken, men studerede i Jakutsk. Om hvordan de kørte højere og højere mod nord på den frosne Lena-flod, the ice road, for at få de lokale fiskere i tale. Mennesker der fra den ene dag til den anden havde mistet deres eksistensgrundlag. Deres fiskelicenser var overgået til store nationale firmaer, der solgte det kostbare hvide laksekød og størens æg videre til Asien og Europa med svimlende fortjeneste. Penge som fiskerne aldrig så skyggen af. Men ordren var kommet fra Moskva, og de var mere bange, end de var vrede. Tolken var uundværlig i den sammenhæng. Den unge mand var vokset op blandt fiskere og rensdyrjægere i en landsby, og han kendte til deres måde at tænke på, deres vaner og sprog. Han forsikrede dem om, at Troels var der for at hjælpe, og
at de kunne stole på ham og NGO’en, han arbejdede for. Uden Aleksander, forklarede han, var han intet andet end endnu en mistænkelig europæer med, i bedste fald, uklare intentioner. Troels fortalte hende om at overnatte i fiskernes blikskure sammen med familien og deres hunde. Om mørket og de hidsige knald fra gasovnen, der var skurets eneste varmekilde. Han beskrev kuldens tusind tænder og følelsen af at befinde sig i et landskab uden ende, som en karakter fanget i en historie, forfatteren har opgivet. Da han var færdig, rejste han sig og strøg Sidsel over håret, forlod værelset med et forlegent vink. Et halvt år senere begærede deres mor skilsmisse, og kort efter begyndte et modermærke på hendes lænd at klø. Da hun endelig fik den henvisning (der var ingen til at dække for hende i forretningen), havde kræften spredt sig til lymfekirtlerne i lysken og under den venstre arm.

Blandt familiens venner var dommen over Troels hård, og de fleste var enige om at mistænke ham for at have udviklet et alkoholmisbrug eller forelsket sig i en lokal kvinde, hvis der ikke ligefrem var tale om en kombination af de to synder. Sidsel var ikke så sikker. Der havde altid været noget ufrit over hendes far. Den høje mand gik omkring med et indre fængsel, et gitter for øjnene, hvor end på jorden han befandt sig. Under forberedelserne til en rejse kunne han bilde sig ind, at det denne gang ville lykkes ham at slippe ud, at være og se for alvor, men hver gang vendte han slukøret hjem - mere fanget, end da han tog af sted. For Charlotte var det lige omvendt. Hun kom kun sjældent ud af byen, de boede i, men hendes væsen fandt mulighed for at boltre sig, selv på steder, hvor pladsen var
snæver: alene i et rækkehus med tre børn, bag disken i en blomsterhandel på torvet, som patient på en kræftafdeling. I de sidste måneder af sit liv var hun lænket til sengen, og alligevel gav hun Sidsel en følelse af, at hun kunne, hvis hun ville; bare rejse sig og gå.

Nogle mennesker er gode til at leve, havde præsten sagt, og Charlotte Gabel var et sådan menneske.

Hvis hendes mor var en by under belejring, havde hun lært at elske besættelsesmagten uden forbehold. En villig Gulliver, surret fast til jorden af dunkende navlestrenge.

- Jeg skal af her.

Sidsel ser op. Manden nikker i retning af hendes ben, der er gledet ud i mellemgangen og nu spærrer vejen for ham. Hans hår er sat med blankt voks, øjnene vrede og blå. Hun trækker fødderne til sig, og han kanter sig uden et ord forbi og træder ned på perronen, hvor han forsvinder i mængden. Hvor uendelig lidt man kan slippe af sted med at give hinanden! Toget sætter i gang igen. På den anden side af vinduet marcherer Londons skorstene forbi i en tilsyneladende uendelig procession, der alligevel ebber ud, før den slutter helt og erstattes af fabrikshaller, plæner og lav bebyggelse. Fortiden har løsnet grebet om hendes opmærksomhed, og nu vender hun den mod sine medpassagerer; beundrer, hvor smidigt de tilpasser sig togets bevægelser, hvordan hver enkelt agerer beholder for et helt hav af tanker uden at gøre et nummer ud af det.
Flere af gæsterne vender sig diskret i deres sæde, forbavsede ved synet af den lille kongedatter, som er dukket op på den smarte italienske restaurant denne lørdag eftermiddag. Hun gengælder deres blikke med et elskværdigt smil, men for prinsessens mor er det nemt at se, at noget nager hende. Fifis sirligt sminkede ansigt trækker sig sammen i en bekymret grimasse, idet hun samler sit skørt og synker ned på bænken over for Bee med en knitren.

-	Jeg forstår det ikke, mumler hun, hvem er en halv time forsinket til et møde, de selv har arrangeret?

-	Har du prøvet at ringe til dem, siger Bee og tager en slurk af den alt for dyre rødvin. Det tager ingen tid at vænne sig til at have penge. Det er den anden vej rundt, der er problemet. Fifi har ikke rørt sin limonade. Hun nøjes med at slå mismodigt til isterningerne med sit sugerør.

-	Selvfølgelig har jeg ikke ringet til dem.

-	Og de har heller ikke ringet til dig?

-	Ingen har ringet til hinanden, mor. Det gør man ikke bare.

-	Hvad har man så den der til?

Fifi ser på sin telefon, så ud gennem de store ruder. Fortryder hun allerede, at hun gav Bee lov til at komme med?

-	Jeg har skrevet en besked, siger hun endelig, de har ikke læst den.
-	Vil du gå? Vi kan godt gå. Hvis mine klienter kommer så meget for sent, betragter jeg sessionen som aflyst. Det er de som regel indforstået med.

Bee lyder lidt for ihærdig. Hun bryder sig ikke om, at hendes datter skal sælge sin stemme til en app. Fifi ryster på hovedet, så retter hun ryggen.

-	Der er de.

De to mænd er yngre, end hun havde forventet, derudover ligner de alle andre i denne her by. Manden med fuldskægget og de tatoverede knoer præsenterer sig som C.P. (Sea pea?), mens den anden, en østasiatisk udseende mand iklædt hættetrøje og en vest med mange lommer, siger et navn, hun ikke får fat i og ikke kan få sig selv til at bede ham gentage.

Fifi er lutter smil, idet hun gør plads til app-mæn-dene ved bordet og takker nej til noget at spise. Bee siger, at hun godt kunne tænkte sig et glas vin. Bare den samme.

-	Her er virkelig skønt, siger Fifi henvendt til manden med vesten, godt valg.

Han takker og forklarer, at det er hans veninde, der har åbnet stedet, og at hun tænker på at gentage succesen i Cole Valley.

-	Jeg har forsøgt at advare hende, siger han og stikker noget, der ligner et USB-stik, ned i en af sine mange lommer, det er ikke så enkelt, som man skulle tro. Man risikerer at udvande konceptet. Det skal gøres med omtanke.

Han vender sig mod Bee, smiler.

-	Beatrice, ikke sandt? Jeg fik ikke lige fat i, hvem du er? Relationsmæssigt.
-	Åh, siger Fifi og rødmer bag pudderet, jeg tog min mor med, det håber jeg er okay med jer?

-	Klart, klart. Det er kun hyggeligt.

Han ser ikke ud til at mene det, og Bee er lettet over at se C.P. betale og bevæge sig i retning af deres bord med en bakke mellem hænderne.

-	Så er der lidt til alle, siger han og stiller to espressoer og vinglasset fra sig. Kaffe? Bee er åbenbart den eneste, der er indstillet på at hygge sig. Pauline insisterede på at servere alkohol til sine møder, også dem der lå om morgenen. Ikke for meget, ikke noget upassende, bare lige nok til at få skuldrene ned.

-	Fantastisk, siger den anden, hvad med om vi starter med at fortælle dig, hvad vi tænker, Seraphina? Sådan helt overordnet. Idé, brugerflade, målgruppe ...

Indtil videre har ingen af dem undskyldt for at komme tre kvarter for sent, og Bee bryder sig ikke om den måde, Fifi smiler til dem. Som et barn på et børnehjem, alt for ivrig efter at blive elsket. Vælg mig. Allerede nu har hun givet dem for meget, og i løbet af det næste kvarter står det klart, at de vil have mere. Fessonia skal lægge både ansigt og stemme til Sleepi. Fifi skal flytte ind i folks telefoner, lade sig tilkalde, når de ligger og stirrer ud i mørket.

-	Jeg kan lige så godt være ærlig. Vi har været igennem en del potentielle kandidater, siger manden, som Bee nu ved hedder Jeff, og du er bare noget særligt. Dine følgere er hyper dedikerede til netop dig, Seraphina. Det er ikke ASMR, de er ude efter, det er følelsen af samvær med Fessonia, og det er dét samvær, vi ønsker at gøre så autentisk som muligt, skrabe alt det unødvendige væk. Du skal ikke
udbydes på en platform sammen med alle mulige andre, dine videoer skal ikke indledes af reklamer. Du skal have dit eget univers, et sted der er et hundrede procent dig.

C.P. har allerede fundet en iPad frem, nu stiller han den på bordet imellem dem. Fifi gnaver sig ophidset i underlæben. Bee har lyst til at række ud efter sin datter. Holde hende tilbage, beskytte hende, men nu har C.P. åbnet betaversionen af Sleepi. Fifi stirrer på skærmen, hvor en animeret version af hendes ansigt toner frem på en baggrund af stjerner. Jeffbetragter hende diskret.

-	Okay så, tanken har været at skabe en slags søvnens rige, siger C.P., appen fungerer som en port ind til det her sted, og du er brugerens ven og hjælper, han lader pegefingeren skøjte over skærmen, herinde kan folk definere deres mål og tracke deres udvikling. Lad os sige, at jeg sover fem til syv timer hver nat med to til tre opvågninger, men ønsker at sove minimum syv timer med højst én opvågnen. Det taster jeg ind her, bum. Nu er jeg ikke længere alene med mit projekt, Fessonia holder mig i hånden hele vejen.

-	Hvor er det flot, siger Fifi, er det dig, der har lavet alt det der?

-	Mig og et par andre. Og det her er kun begyndelsen. Når du kommer om bord, begynder vi at integrere dine videoer og speaks og lyde i grundstrukturen. Der kommer til at være menuer, der lader folk sammensætte lige præcis den oplevelse, de ønsker. Det, der virker for den ene, virker ikke nødvendigvis for den anden. Det ved du sikkert alt om. Folk er utrolig specifikke, når det kommer til ASMR. På den måde minder det faktisk meget om porno. Uden sammenligning i øvrigt, tilføjer han bøvet.
-	Vi forestiller os, at du kommer til at skabe originalt indhold til appen her, siger Jeff, ting, der ikke er på din kanal. Du kommer til at have adgang til professionelt udstyr, lyssætning, en makeupartist. Det bliver en deluxe-version af det brand, du allerede har skabt.

-	Fessonia’s Whispers 2.0, tilføjer C.P. og slukker tabletten.

Fifi ser længselsfuldt på det sorte glas.

-	Hvordan lyder det? spørger Jeff.

-	Det lyder rigtig godt, siger hun åndeløst.

-	Ja? Det synes vi også, det gør, griner han, der findes allerede en del søvn-apps på markedet, men de er alle sammen meget kliniske. Med Sleepi vil vi skabe noget, som folk faktisk ser frem til at interagere med, hver aften før de skal sove.

-	Må jeg bryde ind her? Hurtigt spørgsmål.

De ser alle tre overraskede på hende. Fifi ryster umærkeligt på hovedet, men Bee er ligeglad. Det her stinker langt væk.

-	Ja. Klart, siger Jeff modtræbende, fyr løs.

-	Så vidt jeg kan forstå på Seraphina, har hun en rigtig god forretning kørende med sin kanal. Men det er nærliggende at tænke, at den mister en del, kalder man det overhovedet seere, hvis der findes en app, hvor man kan få det samme bare bedre. Eller tager jeg helt fejl?

Jeff har smilet voldsomt imødekommende, mens Bee har talt. Nu bliver hans ansigt tilknappet som en læges.

-	Den del er ikke helt på plads endnu, men tanken er, at Seraphina bliver udbetalt et engangsbeløb for det indhold, hun skaber til Sleepi.
-	Så i princippet køber I Fessonia, siger Bee, I køber Fifis projekt for et engangsbeløb.

Jeff vender sig mod Fifi, der drejer nervøst på sin ene ørering.

-	Du vil selvfølgelig stadig være fri til at køre kanalen videre. I langt de fleste tilfælde vil flere platforme bare betyde mere trafik, flere views. Måske vil det være rigtigt at betragte det her som et spinoff på det, du allerede har bygget op. En udvidelse -

-	Eller en udvanding, siger Bee, var det ikke det, du snakkede om tidligere? Når man tager noget godt og driver rovdrift på det.

-	Mor.

Fifi er bleg af skam, men Bee har ikke tænkt sig at sidde og se hende blive snydt. Er det måske ikke det, en mor er der for? At stille sig mellem barnet og verden som en sigte og skille alt lortet fra. Og her sidder Fifi over for to store lorte, der tydeligvis er ude på at lukrere på det, hun har brugt år på at bygge op. Alene på sit værelse i Bondurant. Uden hjælp fra mænd i veste.

-	Tænk over det, siger Jeff og rejser sig, og hvis du har brug for at snakke det igennem, kan du altid ringe.

-	Så nu må hun gerne ringe til din hemmelige, hemmelige telefon?

Han ser uforstående på Bee.

-	Ja. Hvis hun har spørgsmål, er hun velkommen til at kontakte mig.

-	Men det gør hun ikke. Hun kommer ikke til at kontakte dig.

Han hanker op i sin rygsæk, sender Fifi et smil.
-	Det lyder, som om din manager har talt.

-	Tak, siger Fifi og rejser sig for at tage hans fremstrakte hånd, jeg ringer. Hendes nederdel hænger fast i et søm i bænken, og tyllen flænges med en sprød lyd.

-	Åh nej, mumler hun og ligner en, der er lige ved at græde.

C.P. vinker og følger efter sin partner, der allerede er på vej ud.

-	Hey! råber Bee. Glem det!

Mændene er væk. Mødet er slut.

Fifi står som forstenet, så forsvinder hun ud på toilettet med den ødelagte nederdel daskende efter sig. Bee sætter sig ned. Parret ved nabobordet har stirret åbenlyst, nu vender hun sig mod dem.

-	Kan jeg hjælpe jer med noget? Hvad som helst?

-	Ellers tak, svarer kvinden bidskt og hvisker noget til sin kæreste. De ser væk.

-	Nemlig. Ellers tak, mumler Bee og tømmer sit glas.

Hun er ikke så fuld, at hun ikke forstår, hvorfor Fifi blev

vred. Men det ændrer ikke ved, at hun har gjort det rigtige. Sleepi må finde sig en anden havfrue. Hendes Seraphina har stadig sin stemme, hun er fri til at synge, som hun vil.

Fifi lægger sin telefon væk og sætter sig op i sengen.

-	Mener du det!?

Hun lyder for første gang i flere timer som sit boblende nemt-begejstrede selv.

Nej. Bee mener ikke, at det ville være en god idé at opsøge en mand, hun elskede med en enkelt gang for fireogtyve år siden for, med lige så mange års forsinkelse, at gøre ham
opmærksom på, at han er nogens far. Hun mener tværtimod, at det er en dårlig og, muligvis, farlig idé, hvem ved. Men Fifi rejser snart hjem til Bondurant og Marianne, og Bee har ikke lyst til at efterlade sin datter med det indtryk, at hun er ude på at ødelægge hendes liv. Efter mødet med de to app-udviklere var Fifi blevet på toilettet længe nok til, at Bee kunne nå at bestille og spise en tiramisu på størrelse med en herresko. Desserten gav hende kvalme, men lagde, som hun havde håbet, en dæmper på rusen, og hele vejen hjem forsøgte hun (i rolige, afbalancerede vendinger) at forklare Fifi, hvorfor hun mente, at det var for det bedste, hvis Sleepi-fyrene fandt en anden kandidat. Men Fifi var oprevet, og intet, Bee sagde, gjorde nogen forskel.

Hun havde haft styr på det!

Forstod Bee ikke, at der var tale om en forhandling! Et udspil.

Med hvilken ret blandede hun sig i Fifis forretninger?

Tilbage i huset var Fifi gået i seng uden at sige godnat. Bee blev hængende i stuen i håb om, at hendes datter ville fortryde og komme ned for at snakke tingene igennem, og da det efter halvanden time ikke var sket, gik hun selv op og bankede på. Bee fortrød, i det samme ordene forlod hendes mund. Samtidig var det umuligt ikke at glædes over den effekt, de havde på Fifi: en stjernekaster, der fanger gnisten og begynder at sprutte.

Og måske var det ikke så slemt.

Måske ville det faktisk være en fin ting at se ham igen.

- Mener du det? siger hun igen og tænder lampen på natbordet, lyset skærer Bee i øjnene, i morgen?

-Ja.
Hun har ikke tænkt detaljerne igennem endnu.

For eksempel er det stadig uklart, hvem der skal køre bilen. Fifi har ikke lov, og Bee fik frakendt sit kørekort omkring Thanksgiving sidste år. Det var ikke nogen ubetinget dårlig oplevelse. Betjentene var venlige, og hun trængte til nogen at snakke med. Hun var begyndt at håbe, de ville beholde hende på stationen natten over, men så sendte de hende alligevel hjem. Pauline betalte bøden, kørekortet kunne hun af gode grunde ikke gøre noget ved.

-	Formiddag er nok bedst, siger Fifi, klokken halv elleve? Eller er det bedre efter frokost?

Hendes øjne stråler, og Bee nænner ikke at sige, at der ikke er noget tidspunkt, der er bedre end andre, når det kommer til at ryste folk i deres grundvold. Eventuelt ødelægge deres liv.

-	Formiddag lyder godt.

-	Så skal vi på roadtrip!

Fifi springer ud på gulvet, lægger armene om sin mor og kysser hende på munden. Sidste gang det skete, boede de i en campingvogn, og Fifi havde sine egne øjenvipper.

Ligesom sidst virker huset i annoncen både større og lysere end det, hun bor i. Hver gang hun klikker sig videre, springer et nyt, vidunderligt rum hende i møde; rum hun genkender, men ikke anede fandtes. Som i en drøm. Det undrer hende, at det overhovedet kan betale sig at tage sådanne billeder. Hvordan kan man undgå at blive skuffet, når man træder ind i det rigtige hus? Uanset hvad står hans navn ingen steder. Han har ikke copyright på sine
billeder og er heller ikke at finde på listen over Gabriels smilende medarbejdere. Bee er ved at give op, da hun kommer i tanker om For Fire for Warmth. Han nævnte sin forliste digterkarriere en passant, måske for at få hende til at føle sig mindre mislykket. Nu skriver hun titlen på hans debut i søgefeltet, og dér er dens forfatter, Hector Nunez, ti år yngre og en del kilo tyndere, fotograferet under en oplæsning i boghandlen på Bonita Avenue. Han holder digtsamlingen højt i venstre hånd. Bogen skygger for det meste af ansigtet, men der er ingen tvivl om, at det er den samme mand, der var forbi med sit kamera og sine stativer. At det var ham, der sagde: Det lyder hårdt, sig til, hvis der er noget, jeg kan gøre.

Bee er godt klar over, at det er noget, folk siger.

At de ikke mener det på den måde.

Men så skulle de finde på noget andet at sige.

Der er masser af opmuntrende fraser, der ikke indbefatter et konkret tilbud om hjælp.

Desuden har hun tænkt sig at betale ham.

Første gang hun ringer, tager han ikke telefonen, og Bee efterlader en knap besked, som skal give ham det indtryk, at opkaldet er arbejdsrelateret. Så slår det hende, at det er lørdag aften, og at han sandsynligvis ikke vil tage sig af den slags før på mandag. Hun ringer op igen, og igen når hun hans svarer. Tredje gang tager han den med det samme.

-	Godaften, siger hun, det er Beatrice Wallens fra Park Hili.

-	Lige et øjeblik.

Hun kan høre ham bevæge sig, en dør der åbner. Bare fødder over gulvet, slap, slap, slap.
-	Så er jeg her. Beatrice, hvad sker der?

Ja, hvad sker der, Beatrice?

-	Kan du huske mig?

-	Jeg kan godt huske dig.

-	Forstyrrer jeg?

Han griner, ikke uvenligt.

-	Du vækkede mig, så det kan man godt sige.

Bee ser på uret. Klokken er halv tre. Hvad er der med hende og tid i øjeblikket? Den river hende rundt.

-	Det er jeg virkelig ked af, siger hun, jeg var ikke klar over, at det var blevet så sent, men det kunne ikke lige vente.

Hector rømmer sig.

-	Drejer det sig om billederne? Er der noget, du er utilfreds med, eller?

-	Billederne er perfekte, jeg får lyst til at købe mit hus, og jeg bor her allerede. Det drejer sig om en ... hun leder efter det rigtige ord uden at finde det... en transportopgave.

Han svarer ikke.

-	Jeg lagde nemlig mærke til, at du havde en bil, sidst du var her.

-	Jeg har en bil.

For første gang en åre af kulde i hans stemme. Han længes efter at komme tilbage til sin seng, forståeligt nok. Det er ikke tidspunktet at pakke tingene ind, nu hvor hun er kommet så langt.

-	Min datter er på besøg hos mig for første gang i flere år, siger Bee, og jeg har lige ødelagt et forretningsmøde for hende. Jeg blev fuld og sagde nogle ting, jeg ikke skulle have sagt. Hun blev meget vred på mig og har måske, måske ikke mistet en kunde. Det var som sådan ikke noget, jeg
bakkede op om, men alligevel. Jeg gik over stregen, og nu vil jeg gerne gøre det godt igen.

-	Det er jeg ked af at høre, siger han, men jeg tror ikke,

jeg-

-	Jo. Jo, det kan du. For jeg er kommet til at love hende, at vi skal køre til Kentfield og besøge hendes far i morgen tidlig, og sagen er den, at ingen af os har kørekort, og vi har heller ikke nogen bil. Hun har aldrig mødt William. Hendes far hedder William, tilføjer hun.

Der er stille i den anden ende.

-	Hvordan fandt du mit nummer?

-	Din digtsamling, siger hun, jeg kom i tanker om, at du var forfatter. Der var en hjemmeside med kontaktoplysninger.

-	Og nu spørger du, om jeg vil køre jer til Kentfield?

-	Mod betaling selvfølgelig. For din ulejlighed.

-	Jeg er ked af det, men det tror jeg ikke kan lade sig gøre.

Bee sænker telefonen og tager en dyb indånding.

-	Går der ikke en bus?

-	Hvis vi tager en bus, er det jo ikke en roadtrip, hvæser hun, og desuden bor han på et forpulet bjerg. Der går ikke busser derhen. Den slags mennesker har biler.

Det er ikke med vilje, det er ikke for at give ham dårlig samvittighed. Det kommer bare væltende ud af hende.

-	Undskyld, hikster hun, da hun igen kan få vejret, undskyld, jeg ved ikke, hvad jeg laver. Det er også bare det, der er problemet.
15

Hector kan ikke tage sig sammen til at gå i seng igen. Den store mand sidder ved bordet i køkkenet, nøgen ud over sine briller og en vinrød T-shirt med påskriften Wish I hadn’t bet on the hare. Han prøver at begribe, hvad der netop er sket. Var det, fordi hun kaldte ham forfatter? Kunne det tænkes at være så enkelt? Der er ikke nogen, der har kaldt ham sådan i meget lang tid, og Hector mærkede en slå springe op i sit bryst, inden han hørte sig selv love at hente Beatrice og hendes datter klokken ni den følgende morgen. Han har tænkt på hende siden besøget for nogle uger siden. Ikke på nogen syg måde, bare nok til at han bemærkede det. Normalvis slettedes både menneskene og deres huse fra hans hukommelse, så snart han havde sendt et udvalg af billederne til Woolhouse, men den smukke, fordrukne ms. Wallens og hendes halvtomme stuer var blevet hængende. Det var noget med måden, hun lod sin ulykke lyse imod ham, som et dybt, rødt sår, en flænge over brystet. De fleste mennesker, han kommer hjem til, forsøger at skjule sig, men hun havde ladet ham se hele vejen ind til knoglen. Hector læner sig forover og lægger kinden mod voksdugen. Det er søndag i morgen, og han har aftalt med Ea at møde hende og Coco efter svømmehallen. Planen er at overbringe pigen den store nyhed bagefter, over vafler. Bryllup! Brudepige! Men han kan ikke få sig selv til
at ringe Beatrice op og sige, at han ikke kan hjælpe hende. Desuden er han ikke sikker på, at Coco vil bryde sig om at få det at vide på den måde. Hun vil som det første spørge, hvor længe de har vidst det, og hvorfor de ikke har sagt noget. Coco er ikke som de niårige piger, han husker fra sin barndom: shampooduffende, tyggegummityggende småhekse, der bevægede sig omkring i grupper og skrev på hinandens underarme, hvad deres babyer skulle hedde. Hans datter er ligeglad med sminke og klistermærker, og hvem der leger med hvem. Hun foretrækker at være alene eller i selskab med voksne. Allerede mens Coco var spæd, proklamerede Lola glædestrålende til dem, der gad lytte, at Cordelia Lucia Nunez var noget særligt, at hun havde født en rigtig lille freak. Som så meget andet Lola gjorde, irriterede det ham, men i dag er han tilbøjelig til at give sin ekskone ret. Man kan ikke sammenligne Coco med andet end Coco.

-	William i Kentfield, mumler Hector og ser på dværgleguanen, der glinser blegt i lyset fra genboens loftslampe.

-	Kan du ikke sove?

Han har ikke hørt hende komme. Den gamle parket knager og brager under alle andre end hende. Hun var spinkel til at begynde med, og den sidste måneds tid er hun blevet tyndere. Der er noget, der plager hende, men Hector har ikke turdet spørge, hvad det er. Han er bange for svaret. Bange for, at hun vil sige det, der har ligget som en revolver under deres forholds hovedpude fra begyndelsen. Det kan ikke udelukkes, at frieriet har med denne frygt at gøre, og nu står hans forlovede i døren og drejer på ringen med et bekymret udtryk i sit kønne gedeansigt.
Hector holder telefonen op.

-	Det var bare Lola.

Det er længe siden, Lola holdt op med at ringe til ham i tide og utide, men det var det, der faldt ham ind.

Ea ser skeptisk ud.

-	Hvad ville hun?

-	Snakke om sommerferien, du ved, hvordan hun er. Når hun først sætter sig noget i hovedet.

Hun snøfter ind på en måde, han ved betyder, at de ikke behøver snakke mere om det.

-	Kommer du ikke i seng? Hun stryger håret væk fra hans pande.

-	Om et øjeblik. Gå du bare ind.

Han ser hende gå ned ad gangen og liste ind til Coco, for lidt efter at komme ud igen og forsvinde ind på deres soveværelse. Coco har det med at sparke dynen af sig, og Ea er altid bange for, at hun skal blive kold. Hun er vokset op i et land, hvor kulden var en konstant trussel, der måtte bekæmpes med varmeapparater, vanter og huer, der fik dem til at ligne små bankrøvere. Han har set et billede af hende som barn, iklædt sådan en hue. Men det er længe siden, han ved ikke, hvor albummet befinder sig nu. Ea bryder sig ikke om at tale om sin barndom, så meget har han forstået. I begyndelsen af deres forhold spurgte Hector forsigtigt og interesseret ind til hendes fortid. De døde forældre, årene i Italien og hendes to søskende hjemme i Danmark. Han lod sig tålmodigt afvise og prøvede igen, sikker på, at det bare var et spørgsmål om tid, før hun åbnede sig for ham. Indtil han en dag fattede, at Ea helst var fri.
Fri som en gulerod, man trækker op afjorden, når den er klar til det.

Ingen spørger guleroden, hvordan det var at vokse sig sød og orange i mørket.

Så snart Hector forstod, at det var sådan, Ea ønskede at blive set, gjorde han sig umage for at tænke på hende på den måde: som et væsen, der begyndte i det øjeblik, hun trådte ind i hans lejlighed for at komme i betragtning til jobbet som Cocos babysitter.

Nu tvivler han for første gang på, at det var den rigtige strategi.

Ea virker ramt af den samme melankoli, der greb hans demente mormor i hendes sidste tid. Som om hun efter årevis med selvvalgt amnesi faktisk har glemt noget, hun ville ønske, hun kunne huske.
i6

- De hvide duer er dronningeduer. Ved du, hvorfor de er hvide i stedet for grå eller kun en lille smule grå? Lidt grå på halsen eller vingerne, men der er også nogle, der er helt hvide, og det er, fordi de spiser blomster og blade i stedet for skrald. Almindelige duer spiser alt muligt skrald og gamle ting uden at blive syge af det. De kan spise brød, der har ligget i en vandpyt med mudder, uden at blive syge af det. Er det ikke underligt? Hvis jeg var en due, ville jeg kun spise blomster og blade, indtil jeg var blevet helt hvid.

Stemmen banker mod hans bevidsthed som en teske, og det går op for ham, at hun har talt længe. Med en kraftanstrengelse bundter og arkiverer han tankerne til senere brug og koncentrerer sig om Laura, der sidder og dingler med benene på cyklens lad, spændt fast med de kraftige elastikker, der normalt holder klisterspanden på plads.

-	Hvad så med tyrkerduer, siger han, de lever ude i skoven, men er alligevel grå og nærmest lilla på brystet. Og de spiser ikke skrald.

Laura trækker på skuldrene.

-	Jeg taler om reglerne for almindelige duer, siger hun nådigt og vender sig mod ham, hvornår er vi der?

-	Når vi ikke gider cykle mere.

-	Men hvor skal vi hen?
-	Det ved jeg ikke, siger Niels, nogle gange er det fint nok ikke at have en plan.

-	Okay, men mor har for det meste en plan.

-	Det kan jeg forestille mig.

-	Jeg fryser på fingrene.

-	Så træk dem ind i dine ærmer.

-	Men så kan jeg ikke holde fast.

-	Du behøver ikke holde fast, Larve. Du er spændt fast. Se.

Pause.

-	Jeg er også lidt sulten.

-	Hold ud lidt endnu. Kan du det?

Hun nikker tappert.

Det passer ikke, at han ikke har en plan. Niels har ikke i sinde at bruge mere af sit liv på en af Københavns legepladser. Det må kunne lade sig gøre at være sammen med et barn på en måde, der ikke lader sjælen smægte. Han har haft mulighed for at studere forældrene på sådan nogle steder, og i deres ansigter aner man i glimt den samme beskidte fantasi om, at noget eller nogen vil komme og bortføre dem; som i tegnefilmene, hvor en ørn dykker og griber fat i offerets krave, før den hæver sig i to elegante sving og er væk.

Ansvaret som en hat, man opdager, at man ikke behøver bære - og tager af.

-	Hvorfor sover han så meget?

-	Cosmo?

Niels har så småt vænnet sig til den måde, Laura går ud fra, at han kan læse hendes tanker, og derfor begynder de fleste af sine sætninger in medias res.
-	Hver gang vi er hjemme, sover han.

-	Han er ked af det. Det kan godt være udmattende.

-	Er hans mor død?

Niels mindes ikke at have sagt noget, der kunne give hende det indtryk, og forsikrer Laura om, at Cosmos mor lever i bedste velgående.

-	Hun er bare ikke særlig sød, men det er en anden historie. Det er ikke derfor, han er ked af det.

Lauras opmærksomhed er vakt.

-	Hvorfor er hun ikke sød?

-	Det er sværere, end man skulle tro, at være sød. Du er jo heller ikke altid sød, er du?

-	Nej, indrømmer hun, men hvorfor er han det så?

-	Jeg tror, det har noget at gøre med, at han ikke kan spille på sin guitar i øjeblikket.

-	Hvorfor kan han ikke det?

-	Han kan godt, men han har ikke lyst.

Laura tænker sig om.

-	Det er synd for ham, siger hun, idet de drejer ind på Sundkrogsgade, hvornår bliver han glad igen?

-	Det ved jeg ikke. Sådan noget er svært at forudsige.

-	Måske når det er hans fødselsdag, foreslår Laura, og Niels siger hende ikke imod. Hvorfor ikke? De er fremme. Det er en smuk morgen, og synet af det industrielle landskab i forårssolen liver ham op. Intet her er til pynt, alt er, som det er, fordi det er bedst og mest praktisk sådan. I forhold til byens velkendte skala virker proportionerne herude berusende, og han tager fornøjet synet ind: Containerne ligger stakket som enorme Legoklodser, grå og blå og grønne, gule og røde. De former en labyrintisk og
vinduesløs by, gennemkrydset af kilometerlange stræder, som blæsten tumler hylende igennem. Her kan man nemt fare vild, hvis man ikke er opmærksom. Der er ingen mennesker at se, ingen skibe, der lægger til i dag. Kranerne samler kræfter til næste løft. Containerne værner om deres last eller venter på at blive fyldt på ny. Det her er stedet, hvor verdensøkonomien tager fysisk form - og på denne måde gør sig sårbar. Hvis man for alvor ville starte en revolution, kunne man begynde ødelæggelsen her og sprænge hele lortet i luften. Niels sætter farten ned og lader cyklen trille det sidste stykke ned ad kajen.

-	Så er vi her, siger han og stiger af.

Laura ser forundret på ham. Der er løbet en stribe klar snot ud af hendes ene næsebor. Han tørrer det bort med fingeren.

-	Av. Dine vanter kradser, hvor er vi henne?

-	Ved verdens ende.

Det er Cosmo, der plejede at kalde det sådan. Egentlig passer det poetiske navn ikke særlig godt til det brutalt konkrete sted, der dukkede op på hans livs landkort, dengang han som tolvårig begyndte at komme her i stedet for at gå i skole. De to venner sad på kajen og røg cigaretter og bællede drikkeyoghurt, fyrede kanonslag af mellem containerne. Den infernalske larm, når braget rikochetterede mellem de bølgede metalvægge, føltes som et varsel, det var de stiltiende enige om. Men et varsel om hvad?
17

Så snart kvinden i den sorte badedragt har forladt saunaen, vender Coco sig mod Ea og spørger, om hun stadig ikke vil have et barn? Hendes stemme er vantro, som var den besværede krop en så fristende reklame for svangerskabet, at ingen ved sine fulde fem kan sidde upåvirket tilbage. Ea har forberedt sig på spørgsmålet, siden hun fik øje på den gravide, der tog sine adstadige baner i bassinet. Hun smiler og siger, at hun jo har hende, Coco. Pigen fnyser ad det glatte svar. Ea burde vide bedre, og det gør hun også, men hun er blevet opmærksom på det ældre venindepar på bænken under dem. Deres samtale er forstummet, og hun synes næsten, hun ser deres ører rejse sig fra det våde grå hår og dreje i hendes retning.

-	Dit eget barn, sukker Coco, hvorfor vil du ikke have dit eget barn? Alle andre i min klasse har en lillebror eller lillesøster.

Det passer ikke. Denne her by er enebørnenes rige. Det er dyrt og besværligt at have børn her, og de færreste forældre har råd til en bolig, der kan huse mere end et enkelt. Ea kan på stående fod kun komme i tanker om tre af Cocos klassekammerater, der har søskende. Det siger hun ikke, i stedet spørger hun, om det er noget, Coco kunne tænke sig, en søskende?

-	Ikke specielt, nej. Det virker ret stressende.
Ea er lettet, men det er for tidligt at slappe af.

-	Jeg spurgte dig, siger Coco, hvorfor vil du ikke have et barn? De fleste kvinder på din alder vil gerne have et barn. Deres eget barn, en baby, tilføjer hun pædagogisk, i tilfælde af at Ea endnu en gang skulle understå sig i at spille tungnem.

-	Coco, siger hun lavt, det er et temmelig intimt spørgsmål.

-	Fint nok. Du har lige sagt, at jeg var ligesom din datter. Så.

Coco hopper ned fra bænken og maser sig forbi de to kvinder.

-	Jeg tager en tur under den kolde bruser. Undskyld, hvis jeg har såret dine følelser.

Under hende genoptager veninderne modvilligt deres samtale. Ea burde følge efter hende og svare ordentligt. Pigen er allergisk over for voksnes smidige udenomssnak og kan bære nag i timevis, hvis hun føler sig udsat for det. En af kvinderne siger noget, Ea ikke når at høre, hvilket betyder, at hun er tvunget til at gentage det, der for et øjeblik siden føltes som en frisk indskydelse. Hun rømmer sig ilde til mode.

-	Der er ikke andet for end at springe ud i det. En baby er hårdt arbejde, men efter de første seks måneder bliver det nemmere.

Hendes veninde klukker bekræftende, og Ea siger, at det kan hun godt forestille sig, hvilket åbenbart er alt, der skal til for at give den første selvtilliden tilbage.

-	Og hvis det er din krop, du er nervøs for, hun nikker mod Eas flade mave, så kan jeg afsløre, at den ikke
kommer til at se sådan ud for evigt, uanset hvad du gør. Tyngdekraften er skide ligeglad med, om du har født eller ej. Jeg har to børn, store drenge begge to, og jeg havde en vidunderlig krop indtil for nogle år siden. Smal talje, faste bryster, fantastisk røv, og så en morgen vågnede jeg op som en buttet firkant. Bum. Fra den ene dag til den anden. Det er alt sammen hormoner.

-	Jeg kan ikke få børn, siger Ea, men tak.

-	Åh gud, shit, det er jeg virkelig ked af, siger kvinden og vender ryggen til hende. Lidt efter rejser de sig begge og går.

Det er ikke noget at lyve om, men de fortjente at blive sat i forlegenhed.

Ea lægger sig på bænken og stirrer op i bræddeloftet. Så længe hun kan huske, har tanken om en dag at skulle føde et barn føltes som en hånd foran munden; et hus uden vinduer. Som barn legede hun ikke med dukker eller stoppede puder op under blusen, og hendes små søskende interesserede hende først, da de havde lært at tale og gå. Spædbørn kedede og skræmte hende med deres våde, åbne munde, deres simple, uopsættelige behov. I nogle år ventede Ea på at føle sin egen trang til et af de væsner, hendes veninder med mellemrum introducerede hende for. Den kom ikke. End ikke Laura vakte andet end forundring i hende, og selvom Ea havde forestillet sig at blive nogle uger for at lære sin sortøjede niece at kende, støvede den gamle rastløshed hende hurtigt op. Hun rejste tilbage til Californien og efterlod sin søster til den lille riflede krop og en udmattelse, der virkede så privat og uigennemtrængelig som ny forelskelse. Der var ikke noget at gøre. Moderskabet vibrerede på en frekvens, hun
ikke opfangede, og i slutningen af sine tyvere begyndte Ea at forberede sig på at indgå et skræmmende kompromis med sin krop.

Det var Hector, gode, gode Hector, der uden at vide det satte hende fri.

Han sagde det på deres anden rigtige date.

Den samme aften de elskede på en måde, der definitivt gjorde en ende på deres relation som arbejdsgiver og -tager. Siddende i sengen over for hende fortalte han, at han ikke ville have flere børn.

Det syntes han, at hun skulle vide, før det udviklede sig.

Han ønskede ikke, at hun skulle se tilbage og føle sig snydt.

Mens han talte, havde han set ned, nu løftede han blikket.

Ea husker endnu den forvirrende blanding af lettelse og skam, der steg i hende som en sort ballon.

Jeg holder meget af Coco, sagde hun omhyggeligt.

Hector granskede hendes ansigt, før han besluttede, at hun talte sandt.

Lola er vanvittig, sagde han, men hun er en god mor.

Og det var det.

Eller det havde det været, indtil for nogle måneder siden, hvor den utålelige tvivl, der havde drevet hende i armene på clairvoyanten, var kommet krybende.

Det hele begyndte med noget så udramatisk som en forsinket menstruation.

Blodet, det ellers så pålidelige blod, var udeblevet fra deres over tyve år gamle aftale.

I seks lange dage ventede Ea på fornemmelsen af et greb,
der blev løsnet i hendes underliv, og for hver gang hun så ned i sine uplettede trusser, følte hun sig mere forvirret.

For var det ikke håb, hun følte?

Var det ikke barnlig forventning, der holdt hende vågen om natten?

Det må det have været, for da hun på den syvende morgen vågnede til en velkendt klæbrig varme mellem benene, følte Ea sit hjerte synke.

Hun var skuffet, og skuffelsen havde en uventet effekt:

Som en vind, der vender, begyndte hun at orientere sig i retning af Danmark. Hun hørte PI og læste artikler om det kommende folketingsvalg, slog sin bror (men Niels findes ikke på internettet), så sin søster op, og lod den orange mand dumpe ned foran hendes grønmalede hoveddør et sted i Nordvests fuglekvarter. Billedet var taget på en forårsdag, roserne blomstrede. Til venstre for døren holdt en rød cykel med barnesæde og en plasticpose over sadlen parkeret, hvorfor skulle det ikke være Sidseis? Da hun blev træt af at gå og tælle på fingrene, tilføjede hun CEST til sin telefons ur, og den nye opmærksomhed på døgnets forskydning gjorde hendes vestkystdage måneagtige, nætterne tynde og falske. I takt med at farven løb ud af alting, følte Ea sig ramt af en hidtil ukendt meddelelsestrang. Hun, der ikke havde skrevet et ærligt brev siden sine tidlige teenageår, formulerede lange mails og beskeder, som hun alligevel ikke kunne få sig selv til at sende. Tekstblokkene muterede mellem fingrene på hende, indtil de ikke var andet end brokker, forkrampede forsøg på kontakt. Det er klart, at hun måtte spørge sig selv, om det ikke var én stor afledningsmanøvre, bevidsthedens
uelegante forsøg på at dække over hendes egentlige savn, hendes egentlige længsel.

Så da fucked up, grundforvirrede Sand tilskrev sin nyfundne salighed et besøg hos Beatrice, var Ea desperat nok til at gøre forsøget. Hun ville give alt for at føle lidt af den ro, hun mente at have set i Sands grønne øjne.

Hvor naivt forekommer det hende ikke nu!

Ea lægger armen over sine øjne og ler syrligt, for der er de igen, stemmerne. Tæt på og langt væk, men uden tvivl dér.

Er det sådan, det føles at blive skør?

Latteren får Coco til at tøve. Hun skulle til at sætte sig op ved siden af hende, men nu ved hun ikke rigtig. Der er, så vidt hun kan se, ikke noget at grine af. Der er ikke andre i saunaen end de to. Pigen bliver stående, hvor hun er, nogle meter fra det menneske, hun lærte at betragte først som en forlængelse af sine pædagoger, siden som en sjov og pæn storesøster og nu ... ja, hvad nu? En del af hendes far, ligesom den dukke hun fik af sin bedstemor, hvor der også er et hoved under kjolen. Ingen ben i nogen af enderne. Det er fint nok at spionere ved en fejltagelse, men så bryder hun sig alligevel ikke om det.

-	Kan du huske, at jeg troede, du hed Øre, da jeg var lille? spørger hun.

Ea sætter sig op med et ryk, hendes ansigt er smalt og hvidt som et stykke toastbrød i halvmørket.

-	På en måde ville jeg ønske, jeg hed Øre.

-	Hvorfor?

Coco kravler op på bænken. Eas hud lugter af klor og af den creme, hun bruger. Det går op for hende, at hun er
sulten. Hendes mave er en tom spand. Ea har lovet hende, at de skal på Buttermilk bagefter, det havde hun glemt. Heldigt, heldigt, nu har dagen fået en gylden tråd vævet ind i sig.

-	Hvorfor ikke? spørger Ea.

-	Fordi Øre ikke er et navn.

-	Hvis jeg hed det, var det.

Coco himler med øjnene, men lader sig trække ind mod den fugtige skulder. Kysset føles let som en sommerfugl i hendes hår. Munden der lander og letter med det samme igen.
Til sidst accepterede jeg at være et menneske, som foretrak mere håndfaste beskæftigelser, siger jeg.

Hvad?

Jeg vidste det! Du hører slet ikke efter.

Jeg tabte tråden. Det må du undskylde. Nej, jeg mener det faktisk. Undskyld.

Han lægger hånden på mit knæ. Ansigtet er langt som en maske, kinderne grå og indsunkne, og hans øjne løber i vand.

Du ser egentlig frygtelig ud, siger jeg.

Hov, hov, hov.

Men det gør du. Jeg husker dig slet ikke sådan. Så ... skrumpen.

Og dig selv?

Jeg lader hånden glide over mit ansigt, men det føles præcis, som det plejer, glat og kødfuldt.

Du ser syg ud, det er bare det, jeg mener. Hvordan skete det egentlig?

Kan det ikke være lige meget?

Han flytter hånden. Såret.

Bag os udsender hinden sin sære lyd. En susen der er blid som bølgeslag eller faretruende som summen fra et nysprøjtet hvepsebo.

I et forsøg på at lette stemningen spørger jeg:
Kan du huske det første sted, vi flyttede sammen?

Troels nikker, smiler hen for sig.

Den etværelses i Ryesgade, med toilet på gangen. Der lugtede altid forskelligt, når jeg kom hjem fra universitetet. Af brombærsyltetøj eller ristede hasselnødder, maling og rensebenzin. Der lå stofrester spredt ud over gulvet, og spisebordet var dækket af billeder, du havde klippet ud med tanke på dine kollager. Ostevallen dryppede gennem et klæde og ned i en skål, og på komfuret stod den gule støbejernsgryde med fond, kogt på de ben, slagteren insisterede på at forære dig. Forelsket som han var.

Tror du? spørger jeg og forsøger at genkalde mig den unge mands kåde, åndsforladte ansigt.

Jeg ved det.

I hvert fald, siger jeg, når jeg tænker på det nu, står det klart, at jeg brugte min ungdom og en god del af mit voksne liv på at pløje verden igennem, på jagt efter noget, jeg kunne kalde mit. Det føltes, som om alt det, jeg påstod at interessere mig for og bildte mig ind at være optaget af, sad lige så løst som de gule og blå og pink stykker stof, der skulle gøre det ud for ljerene på Eas papegøjekostume, fæstnet med knappenåle, man stak sig på. Modsat kostumet, som jeg i parentes bemærket lagde sidste opsvulmede hånd på natten inden fastelavn, højgravid med vores anden datter, plaget af ødemer og halsbrand, kom ingen og gav mig endelig form. Mit liv var tilfældighed lagt oven på tilfældighed, indtil det, på grund af mængden, lignede, at det var meningen - eller i hvert fald kunne have været det. Hør engang, nu er vi tilbage ved kostumerne.

Jeg misundte dig, Charles, men det tror du sikkert ikke på.
Forstår du, siger jeg lidt utålmodigt, fordi jeg mærker, at jeg er tæt på noget, en form for kerne, hele mit liv var jeg fanget et nervepirrende sted mellem arbejde og leg, ligesom odderen.

Troels rynker panden.

Som odderen?

Ja, siger jeg, når den banker sine muslinger mod en sten for at komme ind til det gode salte, men heller ikke kan lade være med at smide dem op i luften og gribe dem igen.

Og så bliver vi stille.

Det blanke dyr som et segl i vores ungdoms bløde lak. Nu stivner det. Nu har vi ikke længere adgang.

i8

På den sidste halvdel af turen bliver omgivelserne mere velhavende, for hver kilometer de tilbagelægger, og Bee må til sidst bede Seraphina om at holde op med at sukke på den irriterende henførte måde.

-	Det er ikke til at fatte, at der er nogen, der bor her, indvender hun, at de går i seng og vågner op i sådan et hus hver eneste dag. Gad vide, om hans er lige så stort?

-	Jeg tror ikke, der findes små huse i denne her del af Kentfield, siger Hector dystert, jeg tror ikke, der findes noget, der er småt overhovedet.

Bee ser taknemmeligt på ham. Deres chauffør har indtil nu ikke sagt andet end det højst nødvendige. Han hader dem altså ikke, som hun var begyndt at blive nervøs for. Fifi snakker videre, om biler og karnapper, springvand og glaserede tagsten, upåvirket af deres manglende entusiasme. Intet kan røre hende i dag. Hun har klædt sig datterligt på til lejligheden i mørkeblå nederdel og en kortærmet skjorte med kniplingskrave, om fletningens ende er bundet en sløjfe af sort silkebånd. Hvis Bee skal være ærlig, ligner hun mere end nogensinde en forhekset porcelænsdukke, men Bee skal ikke være ærlig, ikke nødvendigvis, og nu, hvor de er så tæt på målet, må også Fifi kunne fornemme, at det ikke er tøjet, det vil komme an på. Bee havde forestillet sig, at hun ville fortryde hele vejen.
Det gør hun ikke. Det er ligefrem opløftende at bevæge sig så nådesløst fra tanke til handling.

-	Her er det. Nummer 660.

Hector parkerer bilen for enden af en lukket vej, ti meter fra den port, der skærmer William Catchpooles ejendom fra resten af Kentfield.

Det er altså ikke engang løgn, at han bor på et bjerg, tænker Bee og ruller vinduet ned med håndsvinget. Hector slukker motoren. Luften heroppe er stille og duftende som i en skov. Bag en række cypresser kan man fornemme udsigten over Phoenix Lake og Mount Tamalpais. I vejkanten virrer insekter omkring lupiners tætte blålilla blomsterklaser. Der er ingen mennesker at se nogen steder, og ingen spor af dem, hvis man ser bort fra gitrene omkring deres tilbagetrukne domiciler.

Bee læner sig frem og stikker ansigtet ind mellem forsæderne.

-	Hvordan gør vi det?

-	Jeg tror, det er bedst, at jeg går derind alene.

Bee er ikke uenig, kun overrasket, fordi Fifi indtil nu har sagt vi.

-	Er du sikker? Jeg kan følge dig noget af vejen.

Hun ryster på hovedet.

-	Nej, mor.

-	Okay, Bee lader sig falde tilbage i sædet, men du må love mig at ringe, hvis der er noget.

-	Hvad skulle der være? Han er min far.

Fifi klikker selen op og åbner døren.

-	Ønsk mig held og lykke.

Hun går hen til samtaleanlægget og trykker på knappen.
Hvad siger hun?

Hvad siger man?

Åh, det kommer aldrig til at gå godt!

I et langt øjeblik sker der ingenting, så deler porten sig i to. På den anden side snævrer indkørslen sig ind til en flisebelagt sti, der snor sig gennem, hvad kun kan betegnes som en park, komplet med bænke og bakker, en vandkunst mellem to perfekte palmetræer. Huset er ikke synligt fra vejen.

-	Han åbner sgu, mumler Hector.

Fifi laver en begejstret grimasse og to tommelfingre op, så smutter hun igennem porten, der lukker lydløst bag hende.

Efter et ulideligt kvarter, tilbragt i kabinestilheden, bryder Bee sit forsæt om at lade Hector tale først:

-	Tror du, det er en dårlig idé? Hvis han nu bliver vred. Måske skulle vi alligevel have advaret ham.

-	Det kunne man godt have gjort.

Bee ser forfærdet på ham.

-	Stakkels Fifi, hun bliver så skuffet, hvis han ikke i det mindste vil hilse på hende. Han får et chok.

Hector åbner døren, men bliver siddende.

-	Lad os nu se, siger han, han har ikke smidt hende ud endnu. Mennesker kan overraske.

Er det en hentydning?

Har Bee overrasket Hector?

Hun vil gerne komme på noget behageligt eller interessant, hun kan sige til ham. Et eller andet der får ham til at glemme, at han spilder en solrig søndag formiddag på at vente i en bil med en midaldrende kvinde, han ikke kender,
fordi hun råbte af ham i telefonen. Hun når ikke at komme på noget, før han tager ordet.

-	Hun virkede ikke vred.

Bee blinker forvirret.

-	Din datter. Du sagde, at hun var blevet vred på dig. På grund af noget med et møde?

-	Ah nej, siger Bee. Nej, hun er ikke vred længere. Det er det, der er problemet med Fifi. Hun tilgiver alt for let.

Bee håber, at han forstår, hvordan det kan være et problem. Og måske gør han faktisk, for nu skifter han emne og spørger, om hun nogensinde overvejede at fortælle denne Catchpoole om barnet.

-	Aldrig, siger Bee i overensstemmelse med sandheden, eller med fortiden, som hun husker den, og som hun har fortalt den for sig selv, jeg havde en fornemmelse af, at Sera-phina var kommet til mig. Hans livsverden forekom mig så bizar, så kold. Dengang havde jeg aldrig prøvet at bruge en computer, og så sad den her mand og talte om dem, som om de var det eneste, der betød noget. Desuden var vi kun sammen en enkelt gang. Det ville have kompliceret hans liv unødigt. Har du nogen børn, Hector?

-	En datter.

-	Så ved du også, at børn komplicerer tingene. Hvor gammel er hun?

-	Ni år.

-	Ah, ni år. Det er en god alder. Var man ikke altid glad, da man var ni år? Sådan husker jeg det.

-	Hm, siger Hector, jeg brød mig ikke om at være barn. Jeg brugte det meste af min barndom på at fantasere om at blive voksen.
-	Og har det levet op forventningerne?

-	Det meste af tiden.

Han stryger med hånden over skægget, så tilføjer han dæmpet:

-	Men det er ekstremt, er det ikke, at være forældre? Ingen fortæller dig, hvordan det er at elske nogen på den måde. Hvor bange man bliver for alting. Det var først efter, jeg fik Coco, jeg begyndte at lægge mærke til, hvor sindssyg verden er. Hvor farlige mennesker er. Det gjorde mig vanvittig at tænke på de skrækkelige ting, der kunne ske med hende, hvis ikke nu, så senere. Min ekskone hadede det, og jeg forstår hende godt, men hvad skulle jeg gøre? Jeg kunne ikke slippe forestillingen om alt det, der bare ventede på at ødelægge mit barn.

-	Var det derfor, I gik fra hinanden?

-	Det var en del af det. Omkring Cocos toårs fødselsdag gik det op for mig, at den kulde, der var opstået mellem os, var noget permanent. Hun havde det mere eller mindre på samme måde. Så blev vi skilt. Lige når man tror, alting skal til at begynde.

Bee fanger hans blik i bakspejlet. Øjnene under kaskettens skygge er tætsiddende og mørke, omkranset aflange vipper.

-	Jeg har været en dårlig mor, siger hun, i begyndelsen gjorde jeg mig umage. Det gør alle vel, men det var, som om jeg kun kunne tage forkerte beslutninger. Jeg førte os ad farlige, mørke veje, der ikke passer sig for et barn. Min idé om et godt liv gjorde det umuligt for hende at være glad, selvom hun virkelig, virkelig forsøgte. På et tidspunkt gav jeg op og overlod hende til hendes bedstemor. Min mor har
heldigvis alle sine instinkter i behold. Det er den eneste gode beslutning, jeg har taget på min datters vegne.

Hector sidder en tid uden at sige noget, så vender han sig mod hende.

-	Du indrømmer det. Det er der ikke mange, der ville kunne.

Bee fnyser.

-	Når man først vænner sig til at være ærlig over for sig selv, er det ikke så slemt. Det, der slider på en, er komediespillet. I forbindelse med mit arbejde møder jeg mange forskellige mennesker, der sidder fast i livet, i mere eller mindre metaforisk forstand. Og det bedste, der kan ske for dem, er ikke at komme til at tale med, hvem end det måtte være, de tror, de har brug for at tale med. Det bedste, der kan ske, er, at de holder op med at lyve for sig selv og -

Bee tier, for nu glider porten op, og ud kommer Fifi, gående ved siden af sin far med et udtryk i ansigtet som et barn, der har fået lov at vælge den største og mest skinnende blandt balloner. William Catchpoole vinker i retning af bilen, men skynder sig at putte hånden tilbage i shortslommen igen. Bee smiler forbavset, for nu husker hun ham jo udmærket! Årene har blødgjort det fregnede ansigt, og det engang så flammende røde hår er falmet til en grå sandfarve. Men smilet er præcis lige så drenget som dengang på den forblæste terrasse. Han ligner det, han er, tænker Bee: en meget velhavende computernørd i starten af halvtredserne.

-	Here comes the bride, siger Hector og klikker selen op.

Fifi kan slet ikke holde op med at fortælle, og når hun har fortalt det hele (så meget nåede der ikke at ske), begynder
hun forfra igen, med vægten på en ny detalje: hans reaktion, da hun afslørede sit ærinde, hushjælpen Ally der ikke virkede spor overrasket over at se hende, ildstederne og valnøddeparkettet, poolen eller den usandsynlige tur til Italien.

-	Han kunne lige så godt allerede være rejst! Hvis vi var kommet bare en time senere, havde det været for sent.

William var, som han også undskyldende fik forklaret Beatrice og Hector, på vej til lufthavnen, da Seraphina ringede på. Han skulle til Venedig og derfra videre til Rom og Firenze. Det var en ferie, han havde planlagt længe. Flyet lettede om ganske få timer, ellers ville han gerne have inviteret dem alle tre indenfor. Bee tvivlede faktisk ikke på, at han talte sandt. Han virkede, hvor mærkeligt det end lyder, glad for at se dem.

-	Hans kuffert var så lille, siger Fifi og viser med hænderne, hvad hun mener, seriøst, halvt så stor som min, nej, mindre end det. Jeg spurgte, om han havde tænkt sig at købe alt det tøj, han skulle gå i, dernede, men han sagde, at han satte en ære i at rejse let.

-	Det lyder som noget, en meget rig person ville sige, siger Hector uden at tage øjnene fra vejen.

Fifi ser såret på ham.

-	Hvorfor siger du det?

-	Fordi det synes jeg, det gør. Der er ikke noget galt i det.

-	Skulle han rejse alene? spørger Bee.

Fifi sætter en trist mine op.

-	Det er jeg ret sikker på. Han blev skilt for tre år siden. Han og hans kone havde været sammen, siden de mødte hinanden på universitetet. Hun tog deres to katte med sig,
da hun flyttede, så nu bor han der alene. Han tænker på at sælge, fordi han siger, at han bruger måske ti procent af huset til daglig. Resten står tomt, ud over når Ally indimellem kommer forbi og gør rent.

Hector kommer med en prustende lyd.

-	Alt det fik du ud af ham på under en halv time?

Fifi overhører den spottende tone.

-	Jeg tror, det er sådan, det fungerer, når man er i familie. Forbindelsen er der ligesom i forvejen. I hvert fald. Han lovede at kontakte mig, når han er tilbage i landet. Jeg tænker på at invitere ham ned til bedstemor, siger hun og ser ud ad vinduet, jeg vil gerne vise ham, hvor jeg er vokset op.

Ikke helt sandt, tænker Bee, idet Hector fletter ind på Highway 101, der leder dem over broen og tilbage til den virkelige verden. Du vil vise ham, hvor du ville ønske, at du var vokset op, men det er din far. Du bestemmer.

Hendes telefon vibrerer. Klienten fra i torsdags vil vide, om hun har tid til at tale med hende. Det haster.

En klage formodentlig. Pengene tilbage og om nogle dage: endnu en spydig internetanmeldelse.

Selvfølgelig. Du kan ringe i aften.

Bee trykker send, tung om hjertet.

Som hun sidder der og ser byen og alle sine ubehageligt konkrete problemer komme nærmere, fortryder Beatrice ingenting, og hvad ville det også nytte? Samtidig står det klart for hende, at både hendes eget og Fifis liv var faldet noget anderledes ud, hvis hun ikke havde ventet så længe med at give sin datter en far.
Det regner skomagerdrenge, og bortset fra teenageren, der forskrækket bekræfter, at havet er dén vej, før hun stikker høretelefonen på plads under hætten og kalder sin bomuldshund til sig, er der ingen, der ved, at Sidsel lige nu træder fra fortovet og ind på den mudrede sti med telefonen holdt frem foran sig som en lygte. Ifølge Google Maps går den hurtigste vej fra stationen tværs gennem skoven, og selvom det højst kan dreje sig om ti minutter, har Sidsel ikke i sinde at spilde mere tid. Hun kunne have kværket den unge lufthavnsansatte, der med hermetisk elskværdighed gentog, hvad hun allerede vidste, men foreløbigt nægtede at acceptere: at en teknisk fejl havde kilet sig ind foran gensynet med Laura og udblokket ventetiden med fire ubærlige timer. Vi beklager, sagde manden, løftede sit smil fra hendes ansigt og lod det ramme den næste i køen. Hun forlod skranken med hænder, der brændte af ødelæggelsestrang, og en voucher, som dækkede købet af vand og en græsk salat. Da hun havde spist, siddende ved et højt og krummet bord nær gaten, var der gået seksten minutter. Resten af tiden tilbragte hun i en tilstand af ubeslutsomhed, drivende ind og ud af terminalens butikker, indtil det meste af søndagen endelig lå spildt et sted bag hende, og flyet satte i bevægelse over asfalten.

Lyset fra skærmen rammer jorden og de nærmeste træer
som en projektør, og efter nogle minutters gang stikker hun telefonen tilbage i lommen. Der er ingenting at være bange for. Mørket og de glatte grå bøgestammer omgiver hende på en ikke-truende måde. Træernes knopper lugter friskt af nødder, og overalt omkring hende klikker og risler regnvandet i sine løbegange. En skov om natten! Hvor nemt er det ikke at glemme, at den slags findes, efter at have tilbragt det meste af dagen i en lufthavnsterminal? Forår, mørke, stilhed. Men det er ikke nogen stor skov, og snart titter lyset fra Strandvejen ind gennem træerne. Sidsel standser i skovbrynet og konsulterer telefonen, så drejer hun til højre og fortsætter sydpå langs med kysten.

Den pulserende blå prik, der både ér og symboliserer hende, bevæger sig hen over det digitale landskab. 458,450, 410, 380, 320 meter til destinationen og Laura, der er faldet i søvn på sofaen, så stålsat på at holde sig vågen, indtil hendes mor kom hjem, at Niels opgav at overbevise hende om andet. Nu løfter han den sovende pige op i sine arme og bærer hende ind i sengen. Hun glider ud af hans hænder som fint sand, smasker, sover videre. Ude i køkkenet venter weekendens opvask. Niels smøger ærmerne op og ser fløjtende til, mens vandet fylder en skål med størknet flødeskum. Prikken drejer ned ad havegangen, fortsætter forbi spisesalen og fællesarealerne, før den standser foran nummer elleve og forsvinder fra kortet. Inde på Barbaras arbejdsværelse vækker lyden af ringeklokken Phillip fra sin halvsøvn. Han kommer ud af sengen og hen til vinduet, skubber persiennen til side. Kvinden træder ned fra trappen og ser rundt i haven. I nogle øjeblikke stirrer Phillip lamslået på det regnvåde måneansigt. Øjnenes tunge låg.
den runde, let nedadvendte mund. Så kommer han i tanker om, hvad Niels har sagt: Sidsel. Fra London. Har hun altid lignet sin mor så meget, eller er det kommet med alderen? Hun gør en utålmodig bevægelse i retning af døren, der i det samme bliver åbnet. De to søskendes dæmpede stemmer fylder entréen, og Phillip lader sig synke tilbage i madrassen, mør af forskrækkelsen og sin hårrejsende misforståelse.

- Hun ligger herinde, siger Niels og skubber Sidsel foran sig gennem stuen og ned ad en kort gang, standser foran en lukket dør, jeg er ude i køkkenet.

Lyset, der rammer den bagerste væg, får Laura til at give sig i søvne. Sidsel ånder lettet op, for der er hun jo: varm og virkelig. De mellemliggende døgn har ikke forvansket hende. Hun lægger sig på sengen ved siden af sin datter og stryger håret væk fra hendes fugtige ansigt. Varmen fra den åbne mund rammer hendes hals i små, rytmiske pust, og Sidsel registrerer, hvordan følelsen af uopsættelighed, som har propelleret hende fremad de sidste mange timer, går i opløsning og forsvinder.

Væk er trangen til at spise hende, binde dem sammen med tykke reb og mange knuder, til aldrig, aldrig at give slip.

De har ikke mistet noget.

Alting er, som det var lige før.

Sidsel bliver liggende, indtil hendes øjne har vænnet sig til mørket, så tager hun en runde i det sparsomt indrettede værelse. I klædeskabet er nogle ganske få stykker tøj og en stak rene håndklæder i forskellige farver. Ser man bort fra bøgerne og den franske parole, som er tapet fast
til væggen over skrivebordet, er der ingenting, som røber, at det er Niels og ikke et ældre, velhavende par, der bor her. Hendes lillebror ville kunne pakke sit liv ned på under ti minutter; alt, hvad han ejer, kan være i den vandtætte rygsæk, som står i hjørnet og venter på det næste anfald af rastløshed. Sidsel lukker skabet. Hvis hun har fået en forklaring på, hvorfor Niels i øjeblikket befinder sig i en eksklusiv ældrebolig ved Charlottenlund Fort, kan hun ikke længere huske den. Hans kronisk ustabile boligsituation er emnet for en tilbagevendende diskussion de to imellem, og Niels er urokkelig. I modsætning til sine søstre nægter han at have noget med arven at gøre, og den eneste grund til, at han ikke allerede har givet pengene væk, er, at han mener, Sidsel skal have dem. Tag Larven ud af børnehaven og rejs væk i et års tid, siger han, når hun nævner dem, så møder jeg jer et sted derude.

Det lyder flot, men det kan hun selvfølgelig ikke.

Sidsel er ikke engang sikker på, at hun ville orke. Desuden beroliger det hende, at han har noget at falde tilbage på, hvis hans idealer en dag viser sig ikke at kunne bære.

Det sidste er hun klog nok til at holde for sig selv.

-	Som tak for hjælpen, siger hun og overrækker ham den sorte pose med snoretræk og museets initialer præget i guld. Han hælder indholdet ud i hånden og spærrer øjnene teatralsk op. Han har altid været elendig til at tage imod gaver.

-	Halløj, en skarabæ.

Sidsel griner opgivende.

-	Det er en magnet.

-	Så mangler jeg bare et køleskab. Er den der til Laura?
spørger han og snupper den uniformsklædte bjørn ud af hænderne på hende, dumper ned i sofaen.

-	Det var den sødeste, der var ...

-	Ej, det er kraftedeme for perverst. Nogen bliver nødt til at forklare hende, at politiet er indsat af statsapparatet til at sikre den individuelle underkastelse og forvandle befolkningen til en depolitiseret masse. Ellers kan hun ikke få den.

-	Det står alt sammen på kortet, siger Sidsel studst og tager bamsen tilbage, og mens jeg husker det...

Hun henter medicinen i sin taske og lægger æsken på bordet ved siden af skarabæen.

-	Vanquin?

-	Mod børneorm, men det er ikke sikkert, du har det. Det er kun tre piller. En nu og så med en uges mellemrum.

-	Det er lige før, jeg hellere ville have haft panserbamsen, mumler han og drejer æsken mellem hænderne.

-	Apotekeren sagde, at alle voksne, der har regelmæssig gang i husstanden, skal tage en kur. Jeg er ked af det. De har det nede i børnehaven.

-	Det er ikke din skyld, og jeg skal nok æde det, siger Niels.

-	Du er sød. Tak.

Sidsel ser sig omkring i Phillips farmors stue. På væggen over sofaen hænger en ægte Lundstrøm. Den nøgne kvinde er malet med brede, sikre penselstrøg. Hun ser bomstærk ud, med den ene fod hvilende på en skammel og hånden i siden. Men ansigtet er tomt som et æg. Der er hverken øjne, næse eller mund.

-	Vi besøgte Efie.
Blikket er ikke udfordrende som stemmen, men nysgerrigt, barnligt spændt på, hvordan hun vil reagere.

-	Hvornår?

-	I går. Jeg havde lovet hende at komme for længe siden. Før jeg vidste, jeg skulle passe Laura.

Elisabeths fødselsdag. Selvfølgelig. Sidseis telefon havde mindet hende om det over morgenmaden på hotellet, hun kunne ikke tage sig sammen til at slette den årligt tilbagevendende notifikation.

-	Vi snakkede sammen i går aftes. Hvorfor fortalte du det ikke der?

Niels finder sin tobak frem og går i gang med at rulle en cigaret.

-	Du lød, som om du havde andre ting at tænke på. Skal jeg rulle en til dig?

Sidsel ryster på hovedet. Hun er ikke vred. På en måde er det en lettelse, at det er sket, uden at hun fik muligheden for at tage stilling til det.

-	Hvad sagde du til Laura?

-	Bare som det var. At vi skulle besøge min moster, fordi hun havde fødselsdag. Det syntes hun ikke, der var noget mærkeligt i. Så spiste vi wienerbrød og drak saftevand, det havde hun det sjovt nok også fint med. Og Efie var glad for at se hende.

Sidsel ser forbi ham, ind i kvindens bortvaskede ansigt.

-	Vil du vide, hvordan hun har det?

-	Egentlig ikke, nej.

Niels strækker sig larmende og springer op fra sofaen.

-	Det regnede jeg heller ikke med.

-	Hvor skal du hen?
-	Ryge. Kom ud og hold mig med selskab, hvis du har lyst. Det er holdt op med at regne.

Sidsel bliver siddende, mærker kulden fra den åbne dør smyge sig om sine ankler, så rejser hun sig og tager jakke på.

Han står med ryggen til i midten af gårdhaven.

Smal og hård.

Niels var stadig et barn, da deres far døde. Elisabeth var den eneste voksne, han havde tilbage.

Det ved hun godt, men hvad skal hun gøre?

Man tilgiver ikke bare sådan noget.

Hendes datter. Det fineste, det eneste, hun havde!

Hun gør ikke.

Kan ikke.

Ikke engang for hans skyld.

-	Hey, fortalte jeg, hvad der var sket med busten? siger hun og børster fede regndråber af en havestol, den var slet ikke væltet, som jeg troede.

Hun smører tykt på. Gør ødelæggelserne værre, end de var, og ligesom Loretta efterligner hun armbevægelsen, som altid åndssvagt stolt over at få Niels til at grine. Som børn plejede Ea og hende at konkurrere om det, og fordi hun er smukkere og mindre selvbevidst end Sidsel, vandt Ea for det meste.

-	For helvede, siger han og tørrer øjnene, for helvede, hvor er det dumt. Får man en bøde for sådan noget?

-	Næ. Museet er forsikret.

Niels skodder i den omvendte urtepotte.

-	Man må formode, at de skammer sig. Nå. Jeg smutter.

-	Nu? Hvor skal du hen?
-	Det ved jeg ikke. Ud. Jeg er ikke vant til at have ansvaret for et barn i mere end et par timer ad gangen. Jeg skal lige -

Han ryster sig som en hund med lopper.

-	Okay. Har det været så slemt?

-	Nej for fanden, sådan må du ikke tage det.

-	Men vi når at sige farvel i morgen?

Niels retter på tørklædet i halsen.

-	Ellers kommer jeg forbi i løbet af ugen og hilser på. Jeg skylder også et slag Afrikas Stjerne.

-	Fint nok, siger hun, god tur.

Tænk at være sådan.

Så fri.

Sidsel ved, at ikke alle kan holde til det, og hun håber af hele sit hjerte, at han er en af dem, der kan. Hun bliver siddende på trappestenen, indtil hun ikke længere kan høre hans skridt i gruset, så går hun ind og finder sin toilettaske frem, famler efter kontakten til badeværelset.

-	Undskyld.

Hun genkender ham ikke med det samme. Phillip har altid været tynd, men nu ville hun ikke tøve med at kalde ham mager. De tætte sorte krøller når skuldrene, og han har anlagt et forvirret skæg. Morgenkåbens krave ligger som en stola om hans hals og fremhæver det utidssvarende ved hans træk.

-	Jeg tror, din datter er vågen, siger han og peger med tommelfingeren bag sig, jeg hørte hende kalde for lidt siden.

Sidsel takker ham og skynder sig ind til Laura, der har sparket dynen af, men sover som en sten. Da hun vender tilbage til stuen, sidder Phillip i sofaen og spiser et stykke
lagkage med en gaffel. Sidsel sætter sig ved siden af ham. Lugten af sved er kraftig, men egentlig ikke ubehagelig.

-	Hvem har lavet lagkage? spørger hun.

-	Niels og Laura. De holdt min fødselsdag tre måneder for tidligt, med flag og balloner og hele svineriet. Jeg tror, det var Lauras idé. Den er rigtig god, vil du smage?

-	Ja, okay.

Cosmo forsvinder ud i køkkenet og kommer tilbage med kagen og to øl på en bakke. Sidsel spiser grådigt, de søde bunde, den kolde, fede creme, hun har ikke fået noget siden lufthavnssalaten.

-	Men hvad så, spørger hun, da hun har tygget af munden, Niels har sagt, at du ikke er helt på toppen.

-	Er det det, han siger?

Phillip ruller øldåsen frem og tilbage mellem hænderne, overvejer, hvor meget hun kan tåle at høre.

-	Jeg ved ikke, om du ved, at jeg tog til New York?

-	For at gå i skole. Niels fortalte det.

-	Den første tid sov jeg hos en vens ven, men hans kæreste var gravid i ottende måned, så de var ret interesserede i, at jeg fandt noget andet. Hun kendte nogen, der kendte nogen, som havde et værelse i en lejlighed i Harlem. Der boede to andre i forvejen. En italiensk fyr og en pige fra Iran, perfekt, tænkte jeg. Jeg ville helst ikke bo alene, og Leila og Matteo virkede cool nok, indtil det gik op for mig, at de hverken talte til mig eller til hinanden. De opførte sig begge to, som om de var alene. Ikke noget med at sige godmorgen, eller hvordan var din dag eller noget. Når de kom hjem fra arbejde, gik de direkte ind på deres værelser. Man kunne stå tre mennesker i et lillebitte køkken og lave
hver sin aftensmad, uden at der blev vekslet et ord. Jeg tror bare, de foretrak det sådan, men jeg blev underlig i hovedet af det. Jeg fik denne her idé om, at alle vidste noget, jeg ikke vidste. At det var derfor, de opførte sig sådan. En aften, hvor jeg kom sent hjem fra en koncert, følte jeg mig pludselig overbevist om, at der var overvågningskameraer i opgangens lamper, og at det var mig, de var sat til at holde øje med. Så tog jeg en cykelpumpe og smadrede lamperne hele vejen ned. Der var glasskår overalt. Efter det blev jeg selvfølgelig smidt ud. Folk var jo blevet skide forskrækkede. Jeg havde ikke noget sted at tage hen, så jeg endte med at sove i et af øvelokalerne. Rengøringspersonalet opdagede mig, og nogen må have ringet til mine forældre. Barbara tilbød mig, at jeg kunne bo her, indtil jeg fandt på noget bedre.

-	Hold da op, siger Sidsel, hvornår skete alt det her?

-	Jeg kom hjem i begyndelsen af året.

-	Og hvad så nu? Har du fundet på noget bedre?

Phillip masserer sine uldne knæ, der stikker frem under

morgenkåben.

-	Det ved jeg sgu ikke rigtig. Jeg prøver at finde ud af, hvad jeg vil. Du ved, i gamle dage, hvor smedens søn blev smed, og snedkerens søn blev snedker. Det er det samme med mig og mine for ældre. Jeg har aldrig forestillet mig andet end musikken. Og nu er det måske for sent? Det er det, jeg er i gang med at finde ud af.

Sidsel har lyst til at sige ham imod. Problemet er, at han gør ret i at tvivle.

-	Nogle gange tænker jeg, at jeg skulle have taget hele turen. Være blevet ægte tosset. Det her, han slår ud med
armene, som for at indlemme sin krop, sin situation, farmorens lejlighed, det virker lidt halvhjertet.

-	Jeg tror, det er meget godt, du kom hjem.

Han smiler, så skægget løfter sig. Tænderne er skæve, men sunde og brede.

-	Der er lige noget, jeg skal vise dig.

Phillip går ind på sit værelse og kommer tilbage med et stykke papir.

-	Min gave fra Laura.

Sidsel stirrer på tegningen. Hun må have mistet interessen halvvejs, sommerfuglens ene vinge mangler at blive farvelagt. Solen har, som alle hendes sole, solbriller på.

-	Den er fin, mumler hun og mærker varmen bag øjnene.

En lille hvid vinge.

Af alle de ting, der er at græde over!

-	Hov, han tager tegningen nænsomt ud af hendes hænder og lægger den på bordet, kom her. Så.

Sidsel har kendt Phillip Tibbett, siden han var syv år gammel. Charlotte kunne lugte et forsømt barn på lang afstand, og når hun syntes, der var gået for lang tid, siden Niels sidst havde haft ham med hjem, inviterede hun ham selv. En dag han hellere ville med Niels og Ea i svømmehallen end til guitarundervisning, ringede hun ganske enkelt til hans lærer og udgav sig for at være hans mor. I modsætning til de fleste andre voksne var hun bedøvende ligeglad med hans talent, med talent i det hele taget.

Sidsel drejer hovedet, løfter ansigtet mod hans. Hendes læber strejfer hans hals. Der går et øjeblik, før han forstår, hvad hun vil. Kysset er høfligt, næsten som et spørgsmål, og han smager ligesom hende af øl og vaniljecreme.
Dæmringen tegner sig som en lysere streg langs gardinet, og på den anden side af vinduet eksploderer spurvene i en overstadig kvidren, for igen, med ét, at blive tavse. Sidsel breder håndklædet ud over en stoleryg og kravler ned i sengen til Laura, lægger armen om den vævre krop.

-	Dit hår er vådt, mumler pigen og vender sig om, så deres næser rører hinanden, hej, mor, hvornår kom du hjem? Dit hår er vådt.

Sidsel tysser på hende, kysser hendes pande.

-	Det er stadig nat, vi skal sove lidt mere. Luk øjnene.

-	Ah! sukker Laura velbehageligt og stikker fødderne ind mellem hendes lår, du er helt kold på huden.

-	Godnat, Larve.

-	Godnat. Men ...

Sidsel åbner modstræbende øjnene. Hun længes sådan efter at få lov til at sove. Laura har sat sig op i sengen, anspændt som en surikat.

-	Hør, mor, hvisker hun ophidset, det virkede!
Drømmens masker er blevet så løse, at den grimme, høje lyd efter et par forsøg glider igennem og vækker ham helt. Curtis ligger på maven og lytter til mågernes abeskrig, øjnene lader han være lukkede. Lidt over middag søgte han som så mange andre skygge under en af de tykmavede palmer i Dolores Park. Han har ikke en fornemmelse i kroppen af en lang søvn, men en times tid? Nogen ryger pot, og den karakteristiske lugt får ham til at se op. På en bænk et stykke derfra deler tre drenge en joint, mens de taler om kvinderne, der går forbi. De har smidt trøjerne, deres smalle overkroppe glinser i solen, ikke en dag over femten nogen af dem, og så taler de på den måde; hende ders bryster, hende ders røv, hvad de ville gøre med dén, hvis de fik chancen. Flække, brække, stikke. Obskøniteter, Curtis mister hurtigt interessen. En af dem er ellers køn. Glem det. Forbi, forbi. Han lukker øjnene igen og lader hovedet falde ned mellem armene, græsset er køligt mod hans dunkende kæbe. En syg kindtand, rådden til knoglen, den skulle have været ude for længe siden. Smagen af kål har han vænnet sig til, men smerten, der er sej og insisterende, kan han ikke finde nogen fornuftig plads til i sin bevidsthed. Om lidt vil han rejse sig og tage nogle timer med skiltet. Han har fundet sig et godt sted og siddet der længe nok til, at det er blevet hans. De fleste respekterer
det. Curtis’ spot, lad det være. Caféens ansatte er venstreorienterede og stadig unge nok til at praktisere deres idealisme. De lader ham passe sig selv, beder ham måske rykke nogle meter eller lade være med at ryge, når der er fuldt besat ved bordene udenfor. Han har forklaret, at han foretrækker en kop kaffe med fløde og sukker, hvis de insisterer på at servere noget for ham. De begriber ikke, at han ikke er sulten, men når man først begynder at se efter, vil man opdage, at byen flyder med mad. Folk køber altid mere, end de kan spise.

Drengene bryder larmende op, de har bundet trøjerne omkring deres smalle hofter. Curtis følger dem med blikket ned over parkens skrånende plæne, deres sløvede, elegante bevægelser, måden, de skovler sig selv fremad, afbrudt af spruttende latterudbrud, der tvinger dem til at standse og sætte hænderne på knæene. En kvinde et stykke derfra ser op, og ligesom Curtis slipper hun dem heller ikke af syne, før de når ned i bunden af parken og forsvinder sydpå ud ad 18th Street.

-	Hvad var der med dem? Var de fulde? spørger hendes datter uden at løfte blikket fra sin bog.

-	Høje, tror jeg.

Curtis smiler, han kan straks lide dem. De ligner to filmstjerner, som de ligger der på maven i græsset med solbriller på og spiser noget, der lugter som pandekager, ud af en stor lyserød papæske.

-	Lad os gemme resten til din far, siger kvinden og lukker låget. Pigen åbner det igen.

-	Så kunne han bare være her til tiden.

Kvinden prikker hende i siden.
-	Hvor er du strid. Han gør dem en tjeneste.

-	Der er altid mad, når man flytter for nogen. Det er sådan, man får folk til at komme, protesterer hun, men lader æsken være.

Kvinden ser på sin telefon, så sætter hun sig op og spejder i retning af stien.

-	Han er her om lidt. Han skal bare finde en plads.

Curtis håber, at det er en god mand.

At han ikke er en ødelægger. I løbet af sine år på gaden har han været vidne til mange familier, og de er alt for sjældent lykkelige. Billedet af de to og deres kæmpeæske er en fin ting at tage med sig videre, en amulet til resten af dagen. Åh, men den elendige tand! Man skulle tro, fanden selv havde taget bolig i hans underansigt. Curtis undertrykker en klagende lyd og presser kinden mod græsset. Den dårlige rod banker, banker, banker som et hjerte i midten af knoglen.

Da de ruller tæppet sammen, er palmens skygge blevet trykket lang og tynd, og der er ikke længere noget, der beskytter den sovendes isse mod solen. Tidligere skoldninger har fået huden til at skalle af, og under det tørre mørkebrune er den lyserød som en tunge.

De kalder utålmodigt på hende nu. Coco tæller til tre, så piler hun hen og stiller sin vandflaske ved siden af mandens albue. Hvis der ikke kommer nogen og tager den, er den der som en gave, et mirakel faktisk, når han vågner.
Er du der? Lad mig vide, om du er der.

Jeg er her.

Godt.

Og er du alene?

Han var her ligefor.

Hvem?

Min eksmand, men jeg tror faktisk, han er væk igen. Han blev pludselig så tynd og papiragtig. Der gik fugt i ham. Hvorfor? Kan vi to ikke bare snakke sammen?

I dag skal vi ikke snakke.

Tænk. Jeg føler mig som en hest på marken, lige tilpas. Det glæder mig at høre. Om lidt kommer jeg til at bede dig om at give slip.

Et kar fyldt med vand og bobbende blomsterhoveder.

Du skal ikke være bange.

Jeg var ikke bange. Det er dig, der gør mig nervøs.

Jeg er her på vegne af din datter, for at bede dig om at give slip. Du hænger fast i hendes aura.

Er det, hvad det her er?

Jeg kommer til at bede dig om at give slip nu, Charlotte. Charlotte.

Charles.

Lottemor.

Du mærker et let skub og følger med.
Hende man om vinteren kunne se komme vraltende gennem parker, med de små på en række efter sig, iklædt rulamspels med bananformede knapper på maven og håret fæstnet i en knold under huen. Stolt og hed som en hunbjørn og kampklar som en gase. Det var for deres skyld, jeg gik klædt som en praktisk blomst. I butikkerne overså jeg det sorte og elegante og valgte i stedet mønstre ogfarvekombina-tioner,jeg tænkte ville glæde dem. Jeg iførte mig fodtøj, der tillod mig at sætte i løb uden fare for at vrikke om og falde.

Ja. Godt.

Jeg var hende, der stod op en time før alle andre og tegnede ansigter på de hårdkogte æg med en sprittusch, plukkede buketter i en dugvåd have til fødselsdagsvasen, tørrede hundens menstruation af gulvet og græd, da den blev aflivet en morgen i december. Jeg skar frugt ud og lagde det i lufttætte bokse, formede mine hænder som en skål, hvis de skulle kaste op, og tørrede dem under næsen med indersiden af mine bluser, jeg gav dem tusinder af kys, og afog til gav jeg dem penge, jeg slog dem ikke en eneste gang, selvom jeg nok kunne have haft lyst.

Du følger med.

Vent, der er mere! For engang var jeg let og hurtig, ofte ensom og stort set aldrig trist. Jeg holdt af at børste mit hår længe, at sidde i min seng med benene over kors, rank som en hyacint, og synge sange, vi havde lært til spejder. Jeg holdt af ymer med et tykt lag drys og den ræveagtige duft af solbærbusken i bunden af haven, pindsvinets venskab med tusmørket. De to hang sammen som hver sin del afen lås på et smykke. Min lillesøsters dronningenavn og brune krøller fik mit indre til at skælve af misundelse, og alligevel
glædede det mig at vise hende frem for mine venner. Man skulle tro, at mineforældre ville elske hinanden højere for at have lavet et barn så godt og smukt som hende, men det blev lige omvendt: Det gode og det smukke var taget fra en æske, som ingen havde opdaget var ved at være tom. Min mor begyndte at lugte anderledes, og i de nye huse føltes alting skævt som på en færge. Det var det første af mange mysterier. Jeg skrev min elskedes initialer under mine gymnastiksko i et anfald af oprømthed, fortrød og måtte slæbe fødderne efter mig sæsonen ud. Jeg der før sprang omkring som en gazelle! De er altså ødelagte, sagde min veninde om de singler, jeg havde lånt hende, og som hun var tankeløs nok til at efterlade i en vindueskarm i solen, helt bølgede som franske kartofler. Vi var begge to spændt på, om jeg kunne tilgive hende. Det kunne jeg, men øvelsen gjorde mig næsten voksen, og med denne nye tålmodighed og mine brede hofter rejste jeg til forskellige lande, græd i telefonrør med næven fuld af svedige mønter og kom tilbage igen i et brus af rød-hvide flag. Det var svært at vide, om jeg bare lod som om, med mitgrazie mille eller thank you i stedet for bare at sige tak. Jeg drømte om noget, der måske var berømmelse, og glemte hurtigt den drøm igen. Jeg mødte en mand, der lærte mig saligheden at kende, klippede mit hår kort og bandt et tørklæde stramt omkring, da han forlod mig. Jeg mødte andre mænd, og andre mænd og andre mænd, også de forlod mig, eller jeg forlod dem, når jeg var blevet træt af at vente. Nytårsnat holdt jeg en stjernekaster frem i mørket og skrev mit navn med lys, svor, at det var begyndelsen på noget nyt. Det var besluttet: Jeg ville genrejse min ensomheds lykkelige kongerige. Der gik bare aldrig særlig
lang tid, før længslen efter de andre blev så stærk, at jeg stak af fra mit løfte, ivrig efter at støde ind i snart sagt hvem som helst, at røre ved en arm eller en kind, der ikke var min egen. Sandheden er, at jeg var skabt til at elske. Mit liv blev et liv ifølge kærlighedens sindssyge matematik. Aldrig mere at kunne trække det fra, der én gang er blevet lagt til. Børnenes hænder og maver og nakker og juvelansigter. Mændenes stemmer og lugten af deres jakker i entréen. De tumpede navne vi gav dyrene, og som de bar med så megen værdighed. Det fyldte mit hjerte til randen. Mor, må jeg, må jeg, af dig, må jeg låne et lommetørklæde af dig? Mit svar var et ja så langt som livet. Vil du forresten høre noget afsindigt? Scanneren, de lagde mig i, var af samme fabrikat som min symaskine. Denne store installation, der vippede og drejede om sin egen akse som en forlystelse, og som de påstod kunne se lige igennem mig og spå om mængden og udstrækningen af smerte og lidelse. Men det her er ikke historien om min død. Hvordan den voksede sig stærk i mig i takt med, at mine børn voksede sig stærke udenfor mig. Trompetisten skruer mundstykket afog banker det tomt for spyt, ledninger rulles op om en albue. Mine skuffer, mine lommer er tomme. Jeg vil glemme det hele, vende ryggen til og igen blive let og spredt som snefald.

Nu. Giv slip.

Som stæreflokken, både én og mange.

Bee blinker, ser op. Klienten sidder yderst på sofaen med hænderne klemt sammen mellem de bare knæ.

- Var det det? spørger hun.

Bee nikker.
-	Kan du mærke det?

Hun tager en dyb indånding.

-	Det tror jeg. Der er stille nu. Eller sådan, tomt.

-	Tomt er godt.

-	Jeg var bange for, at jeg var blevet skør.

Bee smiler forsonende.

-	Du er ikke den første, der siger sådan. Det sker, ikke ofte, men en gang imellem.

Det banker på ind til stuen. Hun havde ellers bedt Fifi om at vente, til de var færdige. Bee undskylder sig og smutter ud i gangen, lukker døren bag sig. Hendes datters øjne er store og ophidsede bag brilleglassene.

Ikke mere snak om William, beder Bee indvendigt.

-	Hvad er der? Vi er lige ved at runde af.

-	Det er, fordi jeg tror, din nabo er død.

-	Hvem? Fifi, hvorfor siger du det?

-	Jeg så det fra vinduet. Der kom en ambulance, og lidt efter bar de ham ud i en pose. Undskyld, men jeg fik det bare så underligt. Jeg kom til at tænke på bedste.

-	Åh, Fifi, kom her, Marianne har det fint, og hvis det er nogen trøst, var min nabo ikke nogen særlig rar person. Ærlig talt, han var lidt af en kold -

-	Mor.

Fifi trækker sig ud af omfavnelsen.

-	En kold skid. Det var han, du kendte ham ikke.

-	Derfor kan man godt vise lidt respekt.

-	Det har du også ret i. Det var dumt sagt. Vil du have en kop te med? Vi var mere eller mindre færdige.

Seraphina følger efter hende ind i stuen, hvor klienten står ved vinduet og ser ned på gaden.
-	Jeg tror, der er nogen, der er død, siger hun, uden at vende sig om.

-	Se selv! udbryder Fifi og skynder sig hen ved siden af hende, nu kører de ham væk.

Bee går ud i køkkenet og sætter vand over, tømmer jordbærret for blade og kold te. Som altid efter en session er hun udmattet, åbnet som en dåse flåede tomater, men hun har ikke lyst til at være alene, ikke endnu.

-	Grøn eller hvid? kalder hun og pjasker lidt koldt vand i hovedet.

-	Grøn, svarer en af dem.

Da hun kommer tilbage til stuen, fjerner de to kvinder sig modstræbende fra vinduet. Ginkgobladene glider på plads, skærmer dem mod mørket.

-	Slå jer ned, siger Bee, den skal lige trække. Har I fået hilst på hinanden?

De nikker og arrangerer sig i hver sin ende af sofaen. Bee skubber puffen hen til sofabordet, stiller den på højkant og sætter sig overskrævs på den.

-	Tak igen, fordi jeg kunne komme med så kort varsel, siger Ea.

-	Selvfølgelig. Det var godt, du skrev. Selvom jeg vil gætte på, at de havde fundet ud af det af sig selv før eller siden. Ingen af dem var særlig insisterende. Så vidt jeg kunne fornemme, var din far allerede videre.

-	Ja tak. Det lyder som ham.

Fifi ænser ingen af dem. Hun er fordybet i noget på sin telefon. Bee læner sig frem for at skænke teen. Trykket fra den faste puf mod hendes skamben, den varme iling, minder hende om noget, hun havde glemt eksisterede. Siden
Pauline flyttede, har lysten til andet end at drikke og sove ligget i dvale. Fjern og utilgængelig for hende selv.

-	Jeg har nok altid forestillet mig, at det gjorde noget ved et menneske at dø, siger Ea og tager imod koppen med den stive forlegenhed, der kommer over folk, når det drejer sig om de mere tekniske aspekter af Beatrices fag, at den ændrede dem på en måde. Men det er måske en misforståelse?

Bee tænker sig om. Hun vil ikke såre nogen, men der er heller ingen grund til at pakke tingene ind.

-	Det ved jeg ikke, om det er. Jeg plejer at sige til mine klienter, at de ikke skal forvente at reparere noget, der gik i stykker på denne her side, ved at række over på den anden. Deres værktøjer duer simpelthen ikke her, kan man sige. Forestil dig at slå et søm i med en hammer lavet af røg. Man kan prøve, men det vil aldrig lykkes.

-	Mor, siger Fifi bestemt, jeg tror, jeg ringer til bedste alligevel.

-	Du ved godt, den snart er elleve?

-	Hun ligger altid oppe og læser, siger Fifi, men bliver siddende.

-	Jamen så gør det.

Ea ser fra den ene til den anden.

-	Jeg havde slet ikke forstået, det var din datter.

Bee smager på teen.

-	Det er det.

-	Du må have været ung, da du fik hende.

-	Er syvogtyve ungt? Måske i dag.

-	Min mor var fireogtyve, da hun fik mig.

-	Der kan du bare se.
-	Jeg har tænkt over det, siger Fifi og går i gang med at pudse sine briller i sømmen af T-shirten, og jeg tror ikke, jeg skal have nogen børn.

-	Det har du da aldrig sagt, siger Bee.

Hun længes ikke efter at blive nogens bedstemor. Alligevel føler hun sig ramt af den henkastede tone.

Fifi skubber brillerne på plads.

-	Vi har aldrig talt om det, har vi?

Ea stirrer fascineret på hende.

-	Hvor gammel er du?

-	Mig? Treogtyve.

-	Har du haft det sådan længe?

-	Nogle år, tror jeg. De fleste af de ting, jeg drømmer om, har ikke noget med børn at gøre. Og det er jo ikke ligefrem mennesker, vi mangler på planeten. Tværtimod. Det er skræmmende ikke at vide, hvilken verden mit barn ville vokse op i. Hvilket liv det ville få. Er der rent vand i hanerne om halvtreds år? Ren luft? Jeg ved godt, det lyder hårdt, men jeg kender mange, der har det på den måde. Eller altså, på nettet er der mange, tilføjer hun og puster uskyldigt til dampen fra teen. Og der kommer hele tiden flere til.

-	Måske skifter du mening.

-	Måske. Jeg tror det ikke.

I det samme skyder Pita op fra sin kurv og begynder at gø. Sekundet efter ringer det på døren.

Pauline?

Bee mister balancen, men når at tage fra med sin albue, før hun rammer gulvet.

-	Er du okay, mor? spørger Fifi og hjælper hende op at sidde.
Dørtelefonen igen, de farer alle tre sammen.

-	Jeg ser, hvem det er, siger Fifi fattet. Hun forsvinder ud i gangen og dukker lidt efter op igen, efterfulgt af mr. Pistilli, der kaster sig ned i sofaen med hånden beskyttende over hjertet. Han er som altid velklædt og nybarberet, men måden det pomadiserede grå hår falder frem i hans øjne, får ham til at se vanvittig ud.

-	Ms. Wallens, stønner han, du drømmer ikke om den aften, jeg har haft. Det har været fuldkommen gennemført rædselsfuldt.

-	Og os, der sad og troede, du var død, siger Fifi så troskyldigt, at Bee kommer til at grine.

Mr. Pistilli ser krænket på hende.

-	Mig? Nej. Det er min gæst, der er død, og det på en meget uansvarlig og ufølsom måde. Fortæl mig, hvis I kan, hvilket menneske med respekt for sig selv og for andre der lægger sig til at dø i en vildfremmed mands hus?

-	Var det med vilje? spørger Ea, der ikke kan tage sig sammen til at lægge den bizarre forsamling af mennesker bag sig og gå hjem. Hector tror, hun er i biografen med Patti.

-	Det var ikke for egen hånd, hvis det er det, du hentyder til. Men kvinden var seksogfirs år gammel, viser det sig jo. Hun må have fornemmet, hvad vej det gik. Tænk på alt det besvær, hendes familie nu får med at få hende tilbage til England. Åh herregud, sikke noget rod. Hvad vil sådan et menneske her? Hvad er der i vejen med at blive, hvor man er, i den alder? I det mindste holde sig inden for Europas grænser. Jeg er i hvert fald færdig med at lege hotel. Min søster advarede mig godt nok, og man hører
også de slemmeste historier. Orgier og dyremishandling og tyveri var jeg forberedt på, men at man ville komme rejsende for at dø i mit hjem, det er da noget nyt. Det er da noget nyt, gentager han og fniser, for straks igen at blive bleg og alvorlig. Den stakkels mand er åbenlyst rystet, men Bee kan ikke dy sig.

-	Det er måske et dumt spørgsmål. Men hvordan kan politiet være sikre på, at det ikke har noget med dig at gøre?

-	Mig, hvisker han.

-	Jeg mener, skal hun ikke obduceres, for at de kan fastslå dødsårsagen? Før kan de vel ikke udelukke noget.

Mr. Pistilli stirrer frem for sig, så lægger han ansigtet i hænderne med en lav jamren.

-	Det var virkelig unødvendigt, mor, hvisler Fifi og klapper mr. Pistilli på skulderen, selvfølgelig ved de, at det ikke er dig, der har gjort det.

-	Hun kunne have været død alle mulige andre steder, klager han, hun havde hele dagen til at dø. Det har været varmt, hun kunne være faldet om på gaden eller i bussen, men hun venter, til hun ligger trygt og godt i mit gæsteværelse. I skulle have set mit hus tidligere i dag, oversvømmet af politifolk, læger, ambulancepersoner. De trampede rundt! Op ad trapperne, ned ad trapperne. Nogle ignorerede mig, mens andre stillede mig tusindvis af spørgsmål. Jeg følte mig så, jeg ved ikke ...

Huden i hans ansigt er fugtig og blussende.

-	Nøgen, foreslår Ea.

-	Ja, netop! Mr. Pistilli ser lettet på hende, nøgen er ordet.

-	Vent lige et øjeblik, siger Bee, der alligevel har fået
dårlig samvittighed. Selvfølgelig er det chokerende at finde en Airbnb-gæst død i sin seng, og endnu mere for en mand som mr. Pistilli, der sætter sådan pris på ro og orden. Bee går hen til hjørneskabet og finder flasken og fire glas frem, arrangerer det på en bakke, der klirrer løfterigt hele vejen gennem stuen.

-	Vi har vist brug for noget stærkere end te nu.

Ea protesterer halvhjertet, da Bee rækker hende et glas armagnac. Til at gå hjem på. En enkelt, for mr. Pistillis skyld.

-	Jeg drikker normalt ikke, siger Fifi, men i aften kan jeg godt gøre en undtagelse. Skål.

-	Skål.

-	Skål. Også dig, mr. Pistilli.

-	Så skål.

-	For, hvad hed hun? Din gæst.

-	Day. Enid Day, siger han, jeg må have hørt det navn mindst hundrede gange her til aften.

-	Skål for Enid, siger Bee og hæver glasset, en eventyrlysten sjæl, der nu har fundet fred et sted langt hjemmefra.

-	Uf, hvor det brænder, Fifi tager sig til halsen.

Ea skærer ansigt, men drikker ud.

-	Jeg kan gå lige hjem og smide den ud. Madras og topmadras og det hele. Ødelagt begge dele.

-	Så så, siger Bee muntert, det er jo ikke dig, der er død. En madras må du tage med. Må jeg byde?

Mr. Pistilli skubber glasset over mod hende.

-	En sidste så.

-	Ved du hvad, du skal ikke drikke alene. Sådan. Hvad med jer to?
-	Jeg smutter hjem efter denne her, siger Ea.

Bee fylder hendes glas til randen.

-	Du gør lige, hvad du vil. Faktisk gør alle lige, hvad de vil. Er vi enige om det? Alle gør lige, hvad de vil. Fifi, skat?

-	En lille halv.

-	Du kan få en almindelig halv. Sådan. Skål.

-	Skål.

-	For hvad?

-	For min far, siger Fifi, min far som jeg mødte for første gang i dag, og som er på vej til Italien. Måske er han faktisk landet allerede.

De skåler for William Catchpoole, som måske allerede er landet. Så rejser Ea sig og takker for i aften, og Fifi går, som annonceret, op for at ringe til Marianne. Beatrice og mr. Pistilli sidder alene tilbage i stuen. Pita har rullet sig sammen i hjørnet af sofaen, udmattet af den usædvanligt livlige aften.

-	Nå. En sidste sidste, spørger Bee og holder flasken frem, der er ikke noget ved at gemme sådan en sjat.

Denne gang drikker de uden at skåle, og langsommere.

-	Min datter vil ikke have børn, siger Bee og kan godt selv høre, at det ikke kom i naturlig forlængelse af noget. Mr. Pistilli løfter sine pelsagtige bryn.

-	Er det sandt?

-	Det påstår hun. Af hensyn til planeten. Hun har åbenbart meldt sig ind i en gruppe af en art, jeg forstod det ikke helt.

-	Men hun er jo så ung, siger han, ligesom beroliget, hun kan nå at ombestemme sig.

-	Ja, det er klart.
-	Det gør hun nok, skal du se. Trangen til at få børn, det er som en kontakt, der bliver tændt for.

-	Så du tror ikke, det er noget ved mig, der gør det?

Alkoholen har gjort deres stemmer dybe og fortrolige.

-	Dig? siger mr. Pistilli og stryger med to fingre langs overlæben, når hun nu siger, det ikke er det, det handler om, skulle du måske tage og tro på hende.

Det lyder så fint, at Bee straks får det bedre. Tage og tro på hende. Hvorfor ikke? Mr. Pistilli balancerer glasset på armlænet og ser fra den ene hvide væg til den anden.

-	Tilgiv mig, hvis det er et indiskret spørgsmål, men er her ikke usædvanligt tomt?

Så står de lige, tænker Bee, godt nok.

-Jo.

-	I flytter måske? Dig og din -

-	Hustru, hjælper Bee ham.

-	Se, jeg var nemlig ikke klar over, om I var gift.

-	Det var vi. Det er vi ikke mere. Huset er sat til salg hos Woolhouse.

-	Han skulle også være god.

-	Pauline siger, han er den bedste.

-	Nå ligefrem den bedste, Mr. Pistilli gaber diskret ned i håndrygen.

-	Det så jeg godt, siger Bee, du skal hjem og sove.

-	Nej, sove? Jeg regner ikke med at få lukket et øje i nat. Mit system er alt for rystet. Men hvile mig kan jeg måske nok. Det er bare hele tanken om måden, hun lå med hænderne og krammede kanten af dynen -

Han skutter sig.

-	Du er velkommen til at overnatte her.
Bee mener det. Hun ville være glad for at finde ham i sin stue næste morgen, dække bordet til tre.

-	Jeg kan rede op til dig på sofaen.

Mr. Pistilli mønstrer det bløde møbel, så nikker han værdigt.

-	Men lad mig lige rende over og hente min tandbørste.

DEL III

Aqua alta

Det er sommerferie, og familien Catchpoole har fået besøg af mosteren og hendes trettenårige søn. De to drenge kender ikke hinanden, men de er fætre og jævnaldrende, og de voksne forventer, at de to vil finde ud af det sammen. Det går lidt trægt, fætteren er tvær og indesluttet, men så kommer William i tanker om luftgeværet, man har foræret ham i fødselsdagsgave. Det må da kunne bruges! Han beder fætteren vente, mens han springer op og henter det på sit værelse, og ganske rigtigt. Synet af våbnet får drengens ansigt til at lyse op. Opildnet af sin succes peger William på en solsort, der hopper omkring under en hasselbusk i bunden af haven, spørger, om fætteren kan se den? Det kan han. Godt, siger William roligt, for nu skyder jeg den. Han er ikke nogen god skytte og rammer kun de tomme dåser, når han stiller sig pinligt tæt på, men denne gang lyder der en fremmed, ligesom endelig, lyd, og solsorten falder om i græsset. Fætteren, der ingenting forstår, er allerede sat i løb over plænen. William lægger geværet fra sig på havebordet og følger tøvende efter. Hans knæ og hænder ryster, for det foresvæver ham, at man har talt om en rede. Jo tættere han kommer på busken og den døde fugl, desto mere sikker bliver han på, at hans lillesøster nævnte den over morgenmaden, og også lovede at vise ham den. Men så var gæsterne kommet kørende, og hun - der stadig er
lille og uden fætteransvar - havde krøllet sig sammen på sin mosters skød og ladet sig kærtegne og rose. Glemt var reden. William når frem til drengen, der står lidt ludende og pirker til den glatte brunspættede fugl med sin sko. Den er død, erklærer han overflødigt, flot skud. Tak, siger William og synker lettet. For her er jo ingen rede! Det var sikkert en anden fugl, en barnløs og ligegyldig solsortehun, han har ramt. Det er, hvad der kan ske, solsorte er der, det tør han godt tænke nu, nok af. Han skal til at vende om og følge efter sin fætter, da han hører lyden. En tynd, trængende pippen, ikke til at tage fejl af. Med bankende hjerte skubber han en gren til side og ser lige ned i de seks orangegule tragte.

Filmen løber ud, og William mærker fortvivlelsen blæse som kold aske gennem kroppen. Han knytter hænderne, kommanderer tårerne tilbage i deres kanaler.

Siew Wuong prikker ham på skulderen.

-	Er du okay?

-	Ja, bare jetlagget, mumler han. For hvordan skal han forklare sin malaysiske medturist, at historien om solsorten har det med at hjemsøge ham i perioder, hvor han, som nu, er følelsesmæssigt presset. Tæppet glider simpelthen fra i hans indre biograf, og billederne dukker op. Umulige at spole i, umulige at slukke for. Hans psykolog omtaler solsortens død som en Personlig Myte, hvilket giver mening, men ikke har gjort det spor bedre. Der er ingen præmie for enden af traumet.

-	Det er altid værst på andendagen, nikker Siew medfølende, og så vader de videre i tavshed, tværs over den oversvømmede Markusplads, kolde og gennemblødte, iført de
skriggule engangswaders, som portieren overrakte dem med et uudgrundeligt udtryk samme morgen, for the aqua alta. Den krumbøjede kvinde er så lav, at de når hende til lysken, og på steder, hvor vandet står særligt højt, må William, der er den eneste ikke-gangbesværede mand i gruppen, bære hende på ryggen. Guiden vinker med sin paraply og råber, at de skal sætte farten op.

-	Hun er værre end min gamle skolefrøken, stønner Siew, da de slutter sig til de andre. Guiden ser strengt på dem, så taler hun videre om klokketårnet og basilikaen, der netop nu er ramt af den sjette store oversvømmelse på 1200 år.

-	Det er ikke unormalt, at der kommer vand ind i forkammeret, siger hun og gestikulerer mod den barrikaderede kirke, det har man taget højde for i sin tid, med forskellige dræningssystemer. Men denne gang nåede vandet hele vejen ind i selve skibet.

-	Ah, siger de, åh.

Effekten af solsortemordet var sønderrivende. Alt, hvad der var fast og sikkert, forvandledes til giftige dampe. Det ufarlige blev farligt, det bløde hvast og stikkende. Fuglen var død, og ungerne ville dø kort efter, en efter en, af sult eller i kløerne på et rovdyr. Uafvendeligheden ved det jog igennem ham som elektriske stød. I det meste af en uge nægtede William at spise og tale, og da han startede i skole efter sommerferien, følte han sig som en fremmed over for sine gamle venner, sit gamle, ubekymrede liv. Tallene blev hans redning. Han havde altid været glad for matematik, men nu var det ikke længere et spørgsmål om interesse. Tal var evige, tal var rene. De bar ikke på mørke hemmeligheder, og
i deres stumme selskab kunne han endelig slappe af. Igennem årene har William på forskellige måder fået bekræftet visdommen i sin beslutning. Senest da hans kone forlod ham med den begrundelse, at hun ikke længere »kunne se sig selv i deres liv sammen«. Han forsøgte ikke at forstå, hvad de tilsyneladende meningsløse ord dækkede over, overbevist om at svaret ville volde ham langt mere smerte end uvisheden.

-	Vandet i sig selv er egentlig ikke så farligt, siger guiden og genner gruppen forbi hovedindgangens marmorbue, det største problem er saltene, det bærer med sig. Når brakvandet absorberes af marmorbeklædningen, trænger det ind i væggene og søjlerne, hvor det kryber højere og højere op i kirkens indre strukturer. Vandet tørrer ud, men saltkrystallerne bliver tilbage i stenene og gør dem porøse. De værste ødelæggelser er altså ikke dem, vi kan se. Vi skal ned ad gaden her. William, hvis du gider?

Hun nikker mod Siew, der allerede står klar.

-	Det er den mest triste guidede tour, jeg nogensinde har været på, mumler hun og klatrer op på hans ryg. William stikker armene ind under hendes knæhaser og følger uden problemer med de andre. Siew vejer ikke mere end et tolvårigt barn.

Den midlertidige gangbro, hotellet har lagt ud som en service for de få tilbageværende gæster, giver sig larmende, idet han træder fra den drivende gade og ind på vestibulens terrazzogulv. William trækker wadersene af og får sin nøgle overrakt af portieren med et ceremonielt nik. På vej over til trappen fristes han af en halvt åben dør
og stikker hovedet ind i biblioteket, der er midlertidigt lukket som følge af oversvømmelserne. Et sælsomt syn møder ham under de hvælvede lofter: På en forhøjning i rummets ene ende står de velourbetrukne stole og svære mahogniborde stablet oven på hinanden, nødtørftigt dækket med presenninger. Affugtningsmaskiner brummer og summer, og gennem et åbent vindue pumper en slange mælket grønt vand tilbage i kanalen, hvor menneskene insisterer på, at det hører hjemme, men hvor det nægter at blive. Endnu vugger løse blade og enkelte paperbacks i vandoverfladen, resten af bøgerne er samlet i store sække, klar til at blive båret ud og væk. En kvinde iklædt badedragt og rigtige waders får øje på ham og vinker ham træt videre. É chiuso, signore! William undskylder og skynder sig op til sin suite, hvor han kaster sig på sengen, udmattet af den marmorgrå himmel og de stinkende vandmasser. En anden slags menneske ville måske have aflyst sin tur til en by i undtagelsestilstand, men tanken faldt ham ikke ind. William bryder sig ikke om, når planer ændrer sig i sidste øjeblik, og desuden passer det ham fint at befinde sig på afstand af den misforståelse, der for to dage siden havde fået en ung kvinde til at tildele ham den, biologisk set, umulige titel far.

William er født med Klinefelter-syndrom. En genetisk mutation, der har udstyret ham med et ekstra X-kromo-som, og som forhindrer ham i at gøre en kvinde gravid. Så selvom han udmærket husker natten, hvor Seraphina mener at vide, hendes undfangelse fandt sted, kan William med sikkerhed sige, at det gjorde den ikke. Spørgsmålet (mysteriet inden i mysteriet) er, hvorfor han ikke bare
sagde det, som det var? Han kunne så let som ingenting have sat en stopper for hele den absurde situation, men i stedet lod han kvinden fortælle. Om de gode år i forskellige kollektiver og de mindre gode i en selvforsynende landsby, hendes voldelige stedfar og flugten til Iowa, opvæksten hos en elsket bedstemor. Han lyttede interesseret, da hun forklarede, hvordan hun, via kurstedets annaler og ikke særlig lang tids søgen på internettet, var kommet frem til, at den pensionerede programmør og skaber af Pictor var manden, hun ledte efter. At William Catchpoole var hendes far. Før hun gik, havde han gengældt hendes omfavnelse og lovet at ringe, når han kom tilbage fra Europa i begyndelsen af maj.

I taxaen på vej til lufthavnen havde han formuleret en kortfattet besked, der lod Seraphina Wallens forstå, at hun havde taget fejl.

Besluttet sig for at sende den, når han sad på flyet.

Udskudt det, til han havde fået noget at spise.

Læst den igen og ændret ordlyden.

Forkortet den, forlænget den.

Uddybet, undskyldt, slettet undskyldningen og det meste af uddybningen.

Slettet kladden.

Slukket telefonen.

Det banker på døren. Tre korte bank, hurtigt efter hinanden.

-Ja?

-	Det er Siew, luk op.

-	Et øjeblik.

William glatter sengetæppet og retter på de tunge puder, trækker en sweater ud over sin poloskjorte.
-	Godaften, siger han og træder til side for kvinden, der ikke venter på at blive inviteret indenfor.

-	Ruskin. Godt valg. Et af de bedste værelser.

William takker. Han har endnu ikke taget sig tid til at

finde ud af, hvorfor denne Ruskin har gjort sig fortjent til at få suiten opkaldt efter sig.

-	Jeg har suppe med, siger Siew og rækker ham en brændende varm skumkop svøbt i en plasticpose, alle restauranterne er lukket, og da jeg endelig fandt en, der var åben, tænkte jeg, at jeg hellere måtte købe noget med til dig. Det var det sidste, de havde.

-	Mange tak, det er virkelig venligt af dig.

Hun ryster irriteret på hovedet.

-	Bare spis.

-	Jeg har ingen ske.

-	Gør sådan her, hun laver en bevægelse, som om hun drikker, den er ikke særlig tyk. God for det indre ur.

William drikker den aromatiske og salte fiskesuppe, mens Siew ser tålmodigt på fra sin plads på kanten af sengen.

-	Så du har været her før? spørger han, da han er færdig.

-	Åh ja, siger hun og ler, det er min tredje gang i Venedig. Den første alene. Min mand døde sidste år. Vi plejede at rejse sammen.

-	Det gør mig ondt.

-	Ved du hvad, nogle gange er det faktisk, som om han stadig er her, hun vifter med hånden ud for sit højre øre, lige her et sted.

-	Ah, siger William beklemt.

Siew fjerner et fnug fra sine grå slacks.
-	Men jeg vil ikke lyve. Aftnerne kan godt være lidt lange. Om dagen er der jo turene og gruppen, alle de ting, man skal nå.

-	Jeg forstår.

De bliver tavse. De håndblæste Muranolamper bader værelset i et gyldent lys.

-	Skal vi se, om der er noget i fjernsynet? spørger Siew og rækker ham fjernbetjeningen. I nogle lange minutter zapper William rundt mellem kanalerne, indtil de lander på Rai 1.

-	Stop, siger Siew, L’Ereditå. Det er Italiens største quiz-show. Store præmier og mange nerver på.

-	Taler du italiensk? spørger William efter at have lyttet til et par af værtens uforståelige spørgsmål og gæstens uforståelige svar.

-	Nej. Men det er spændende alligevel, synes du ikke?

-	Jo, indrømmer han, på en måde.

Efter en halv time er det afgjort, at aftenens deltager kan tage derfra med hundredetyvetusind euro. Han hulker af lykke, omfavner sin kone og to teenagesønner, der har sluttet sig til ham på scenen.

-	Se dem engang, sukker Siew.

-	Ja. De er virkelig glade.

-	Ønsker du nogensinde, at du ikke var rig, William?

De smalle øjne gransker ham alvorligt fra den anden

side af sengen. Hun laver ikke sjov.

-	For du er da rig, er du ikke?

-Jo.

-	Det er underligt, siger Siew og lader hånden glide over det polstrede hovedgærde, banker med en kno på træets
udskæringer, men jo ældre jeg bliver, desto mere er det, som om jeg slæber rundt på alle mine penge i en stor usynlig rygsæk. Efter min mand døde, har jeg ikke længere nogen at dele byrden med. Jeg mødte ham i en sen alder, og vi var kun os, forstår du. Har du nogen børn?

-	Jeg har en datter, siger William.

Det umulige ord skælver i luften mellem dem.

Siew klapper ham på underarmen.

-	Godt for dig.

Inde i studiet daler sølvkonfetti ned over værten og den dansende familie. Præmiesummen blinker hidsigt i skærmens højre hjørne.

-	Denne her snak minder mig om en historie, jeg plejede at plage min bedstemor om at fortælle. Har du tid til at høre den?

-	En sand historie, siger William usikker, eller et eventyr?

Siew smiler og slukker fjernsynet, sætter sig til rette mellem puderne.

-	Det er vist, som man tager det. Lad mig lige tænke mig om. Jo. Den begynder sådan her: For længe siden kunne de levende se de døde, og de døde kunne se de levende. Både levende og døde kom på markedet. På den ene side af vejen solgte de døde deres varer, og på den anden side solgte de levende deres. På den tid brugte man kobbermønter, ikke papir. De døde klippede mønter ud af papir, der lignede de levendes kobbermønter til forveksling, men de levende lod sig ikke narre. De lagde mønterne i en skål vand: De ægte mønter af kobber sank, mens de dødes papirmønter flød ovenpå. De gav de døde deres falske penge tilbage, og
lidt efter lidt kunne de døde ikke længere handle med de levende; kun med andre døde, og det var ikke længere tilladt for de levende og døde at tale med hinanden. De døde blev straffet, hvis de talte til de levende - deres overordnede gav dem bøder - og de levende blev bange for de døde og begyndte at slå dem. Utilfredse med situationen besluttede de døde at rejse en skærm af flettet bambus mellem dem selv og de levende. De levende kunne nu kun se de døde utydeligt, mens de døde, der var tættere på skærmens huller, tydeligt kunne se de levende. Det brød de levende sig ikke om, for skærmen var for tyk til at slå de døde igennem. Men de levende var dumme: En dag bad de om at få rejst en skærm af papir i stedet. Nu kunne de slå de døde gennem papiret, men de kunne ikke se dem længere.

Siew sidder en tid med hænderne i skødet og betragter den amerikanske mand sove. Han er venlig nok, men mere reserveret, end hun er vant til. Som en stor, genert dreng. Ude på kanalen dukker sirenen fra en politibåd op og forsvinder igen. Nu høres kun lyden af hans åndedræt og Adriaterhavet, der skvulper blødt mod paladsets mure. Lab, lab, lab...

- Ja, du har ret, min ven, svarer hun på deres eget sprog, det er blevet sent.

Hun glider ned af sengen og stikker fødderne i sine fløjlsslippers. Han venter som en skygge ved døren, mens hun lister rundt i værelset og slukker lysene. Med et nik minder han hende om at tage den tomme emballage og plasticposen med sig, før hun går.
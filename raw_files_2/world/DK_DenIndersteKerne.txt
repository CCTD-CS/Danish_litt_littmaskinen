Hun tæller. Fire hvide lagener, der rusker i tørresnoren overfor, to mænd i lange frakker med mapper under armen og tre i brunt arbejdstøj. To damer med stramme små skridt bag tunge barnevogne, deres flettede net dingler fra styret, fulde af varer. Seks hestevogne, hun kan lide den hule lyd af dyrenes hove mod brostenene, syv duer på taget, en rotte i hurtigt løb langs rendestenen. Østerbrogade strækker sig langt i begge retninger, hun står på sin skammel med næsen mod ruden og tæller alt, hvad hun ser. Et ismejeri, tre købmænd, to barberer, et brødudsalg, to slagterbutikker, 32 vinduer i huset overfor. Hun tæller dem igen og spørger mor, om det er rigtigt. Mor lægger sytøjet i sofaen og stiller sig bag hende, tæller, nikker. Hun glider ned fra sin udkigspost for at tælle garnnøglerne i mors kurv og spørger igen. Mor sukker, hun er en hængeplante, et drys, nu må hun virkelig ud i den friske luft.

»Gå ned og leg med Harriet.«

Fingerspidserne løber hen over trappens balustre hele vejen ned i gården, 84, 85, 86, 87, 88, det er længe siden, hun lærte at tælle til 100. Harriet kommer løbende, så snart hun ser sin storesøster. Fem gange spørger hun, om de skal lege, hun pjatter og river hende i ærmet, bliver ved og ved. Men hun må koncentrere sig, stregerne mellem fliserne, linjerne, hun tæller dem inde i sig selv, skridter gården af på kryds og tværs, måler, lægger sammen. Hun ryster på hovedet og tysser på sin søster, hun er lige midt i noget. Mors
lyse hår stikker frem bag den dybrøde portiere på fjerde sal, indimellem åbner hun vinduet og kalder.

»Ikke for vildt, Harriet. Pas nu på.«

»Knap din trøje, Inge. Du forkøler dig. Og husk nu, hvad jeg har sagt.«

Mor vifter rapt med hånden i retning mod Harriet og de andre børn. Hun ved det godt, hun vil bare hellere lege selv. Der skal være regler, systemer, legen skal have et formål.

Det er far, der har lært hende at tælle, hun trænger til at lære noget.

»Inge trænger til at komme i skole,« hørte hun ham sige til mor en dag.

»Jo, men hun må vente, til Harriet er skoleklar. Så har de hinanden.«

»Hun skulle være startet i år. I morges spurgte hun, hvor mange sandkorn der ligger på Hellerup Strand, og hvor mange hår et menneske har på hovedet. Fem år gammel, det kan ikke være normalt. Det barn har brug for at lære noget.«

»Hun er svagelig, det ved du jo. Hun har godt af at blive lidt mere robust. De må følges ad.«

»Vi gør hende en bjørnetjeneste ved at lade hende gå og dandere herhjemme med dig og Harriet. Med det hoved, hun har.«

Svagelig. Med det hoved. Der er noget forkert ved hende.
1. del

Opdagelsen

Inge, Holte, 1930

Der er noget, der ikke stemmer. Hun gnider hagen, flytter sig uroligt på stolen. Geologien er mystisk. Der er uregelmæssigheder i det materiale, hun arbejder med. Hun er stødt på nogle sære ankomster, ganske svagt registrerede, nemme at overse. Ved den umiddelbare aflæsning opdagede hun dem ikke. Først ved anden og tredje gennemgang bemærkede hun afvigelserne. Hun bad målestationerne på Grønland om at sende de originale udskrifter fra samme døgn, her så hun samme mønster, det kan umuligt være tilfældigt, hun har krydstjekket mange gange. Det snurrer i hovedet, øjenlågene bliver tunge. Hun har studeret seismogrammerne intenst og længe og hentet registreringer ind fra hele regionen, København, Ivigtut, Scoresbysund, Abisko, Ir-kutsk, Strasbourg, hele verden på hendes arbejdsbord. Kurverne på udskrifterne flimrer og flyder sammen i synsfeltet. Trætheden strammer omkring panden og tindingerne som en varm hætte, hun ikke kan krænge af. I flere dage har hun siddet bøjet over sine aflæsninger, tanken om at give efter for søvnen frister. Hun kunne klatre op ad hønsestigen, lægge sig, så lang hun er, under træloftet, lade det indestængte suk i brystet få luft, slippe udmattelsen fri. Billedet af sommerhusets kølige sovekrog på hemsen flakser kort forbi hendes bevidsthed. Den knitrende hvide dyne, den gode springmadras, hun har købt i dyre domme helt fra ny, det lille loftsvindue med himmelkig. Hun niver sig selv i
kinderne, strækker ryggen, arbejder videre. Der sker noget nede i dybet, hun ikke forstår.

Den 17. juni 1929 klokken 10.17 lokal tid ramte et voldsomt jordskælv på New Zealands Sydø. Skælvet var et af de kraftigste i regionen nogensinde, det største, hun selv har registreret i København. Broer og bygninger styrtede sammen, mennesker og dyr mistede livet, mast under murbrokker eller kvalt og begravet under de store jordskred, rystelserne medførte. Hun hørte om katastrofen allerede to dage efter og gennemgik straks udskrifterne fra målestationen på Vestvolden. På seismogrammerne så hun, at jordskælvet fra epi-centeret i Murchison sendte bølger tværs gennem planeten i høj fart, hendes følsomme udstyr registrerede rystelserne, kort efter de fandt sted. Seismogrammerne ligger foran hende, hvide tegn på lange sorte ark, smukke og lukkede om sig selv. Kurverne har deres egen logik. Hun forsøger at forbinde punkterne; hun kan sin matematik, hun kender fysikken, men det her ser ikke ud til at følge naturens lovmæssigheder. Opmærksomme øjne, hurtige bevægelser, dyb koncentration, hun indstiller sit blik på røntgen. Hun kan slå det til på kommando, tænde for det som en maskine, men hun kan ikke altid slukke igen. Hun dykker ned i tallene, ned i undergrunden, forsvinder ind i sine beregninger for så at vende tilbage til sig selv og opdage, at der er gået flere timer.

P-bølgerne opfører sig ikke, som de skal. På deres rejse gennem Jorden skifter de retning og havner et sted, hvor de ikke burde dukke op. Det er ufysisk! Det kan ikke lade sig gøre.

De mange timer i samme stilling gør hende til en kvinde af træ, ryggen og leddene stivner. Kinderne brænder, øjnene falder i. Hun drikker en tår kold te fra den kop, der står nærmest, gnider sine tindinger, retter på brillerne. I ruden ud mod haven får hun et glimt af sig selv. Et natligt spøgelse, stædigt stirrende på udskrifterne, bleg og overtræt. Hun må have mere lys og henter lampen
fra entreen. Laver et glas saft i køkkenet, spiser den sidste skive brød fra brødkassen, bukker sig forover for at få blod til hovedet, rejser sig for hurtigt og mærker svimmelheden som bobler bag panden, en let kvalme. Hun betragter den uorden, der hersker på det store egetræsbord, hun slår rod ved, når hun er her, husets eneste. Ark efter ark med notater og beregninger, kartotekskortene og seismogrammerne med deres kurvede registreringer, stakkevis af artikler og noter. Aflejringer i flere lag, et geologisk rod af vandglas, tekopper, tomme tallerkner. Resultatet af flere dages opslugthed, eneboerens privilegium. Kun arbejdsredskaberne ved hun præcis, hvor hun har. Pen, lup, passer, vinkelmåler må altid være lige ved hånden. Hun gennemgår forløbene igen. Med en nøjeregnende pegefinger sammenligner hun kurverne omkring det tidspunkt, hvor fasen dukkede op i København, millimeter for millimeter, minut for minut. Noterne skriver hun på blokken ved siden af. Hendes håndskrift er lille og skarp på papiret, som om den med sin form vil punktere gåden, kile sig ind under det uforklarlige og løfte det ud i lyset. Jordskælv er uundgåelige, skabt af klodens langsomme afkøling, fra den blev til, og en del af en dynamisk planets ustoppelige bevægelser. Rystelserne kan afsløre, hvordan Jordens indre er opbygget, hvad kan nogensinde være vigtigere? Hun har gennemgået registreringerne så mange gange, at det kan føles omsonst at blive ved, men hver gang hun genser forløbene, sker der noget i hendes bevidsthed. Som om noget lagres og tager form. Hun fodrer sin hjerne med informationer, kalibrerer, deducerer, tænker problemet igennem igen. Åbent, forfra hver gang.

Der er altid en forklaring.

Hun var 16 år, da hun oplevede sit første og eneste jordskælv. De sad i stuen i Willemoesgade en søndag formiddag sidst i oktober, hun, mor og Harriet, da de mærkede gulvet skælve, som
om hele ejendommens fundament var i fare. Tekopperne klirrede mod hinanden, hængelampen pendulerede gennem luften, Harriet skreg op og gemte hovedet i en af mors stramajpuder. Selv rejste hun sig og mærkede bevægelserne op gennem benene. Det var som at stå i hurlumhejhuset på Dyrehavsbakken, gulvet dirrede og svajede under hende. Rystelsen varede et kort øjeblik, så var den væk igen, lige så hurtigt som den var kommet. De så på hinanden med åbne ansigter.

»Hvad var det?« hikstede Harriet, øjnene var blanke og vidt op-spærrede.

Mor var frosset fast i sofaen.

»Jeg ved det ikke. Hvad kan det være, Inge?«

Stemmen var lille, hun trak sjalet tættere om sig. Mor og Harriet greb hinandens hænder og krøb tæt sammen. Hun gik hen til vinduet, hun måtte vide, hvor det kom fra, måske fra gaden, kunne det være et sammenstød af en slags, en væltet sporvogn, en eksplosion, der måtte være en forklaring.

»Kan du se noget? Hvad er det, der sker?«

Harriet stirrede på hende, det hjerteformede ansigt var blegt, underlæben bævrede. Så kom far busende ind ad døren fra sit arbejdsværelse, stadig iført slåbrok og kameluldstøflerne. Håret og skægget strittede i alle retninger, øjnene strålede.

»Mærkede I det? Det var et jordskælv! Et vaskeægte jordskælv. Tænk, at det sker her! Kom, piger, kom. Vi må ud, vi må ned på gaden og se, hvad der foregår.«

Selvfølgelig vidste far, hvad det betød, når jorden gyngede på den måde. Og selvfølgelig var det et jordskælv, hvorfor havde hun ikke selv tænkt på det? De klædte sig på i en fart, og far puffede dem ivrigt ud ad døren. De gik op mod Østerbrogade, far og hun selv forrest, mor og Harriet lidt tøvende bagved, arm i arm.

»Vi har været vidne til et jordskælv.« Han viftede i luften med en
strakt pegefinger. »Nu må vi ud at se, om det har forrettet nogen skader, men indtil videre betragter jeg mig selv som en heldig mand. Tænk, at vi skulle opleve det i Kongens København. Denne dag kommer vi til at huske!«

Han marcherede op mod Østerbrogade med lange skridt. Hele kvarteret var optændt af dramaet, gaden blev hurtigt fyldt op af folk. Mange foretrak dog at blive i deres lejligheder, splittede mellem frygten og nysgerrigheden hang naboer og genboer ud ad vinduerne og råbte spørgsmål i munden på hinanden.

»Hvad var det, der skete?«

»Er Jorden ved at gå under?«

»Er det tyskerne, der rasler med sablen?«

»Var det et meteornedslag?«

»Er der nogen, der er kommet noget til?«

En større gruppe mennesker stod forsamlet for enden af Sortedams Sø. Far stødte til og vinkede resten af familien til sig. En kvinde stod med et barn, der græd højt. En ældre mand sad bleg og omtumlet på en bænk. Folk så sig forvildede omkring uden at finde det, de ledte efter, luften svirrede af uro. Far rømmede sig og gik ind i midten af mængden. Han ragede op, et halvt hoved højere end de fleste andre voksne mænd.

»Kære alle sammen, tillad mig at præsentere mig selv. Mit navn er Alfred Lehmann, jeg er polytekniker og driver Psykofysisk Laboratorium ved Københavns Universitet. Jeg kender ingen geofysiske detaljer, men jeg har under min studietid i Tyskland oplevet en lignende hændelse og kan meddele Dem, at det, vi har været vidne til i dag, er et lille jordskælv. Det er usædvanligt på vores breddegrader, men formentlig ganske harmløst. Jeg har foreløbig hverken set eller hørt om alvorlige skader og må opfordre alle til at forholde sig roligt.«

Efter fars lille tale lettede stemningen. Hun så beundrende på
ham, da han med et lille nik banede sig vej ud af mængden igen. Folk klappede, mange kom hen for at hilse på og stille spørgsmål. Nogle kunne fortælle om billeder, der var faldet ned fra væggene, og pendulure, der var gået i stå. En stor dreng på hendes egen alder sagde, at hans hund pludselig var begyndt at opføre sig underligt lige inden jordskælvet.

»Den klynkede og peb og gik rundt om sig selv. Lige inden jeg selv mærkede rystelserne, sprang den op i skødet på mig. Det var næsten, som om Hector vidste, hvad der skulle ske.«

Hunden, et halvstort gadekryds med strid sort pels og smukke, bange øjne, stod klinet op ad drengen. Dyret rystede og kilede halen ind mellem benene, ørerne lå fladt ned til hovedet. Far lyttede til drengen, han nikkede eftertænksomt og ofrede den stakkels hund en del mere opmærksomhed, end han normalt ville afse. Hun kendte det udtryk, hun kendte den hånd på hagen og det indadvendte blik og vidste, at tankerne for og flakkede som bissende kvæg bag hans pande, ideer og spørgsmål faldt over hinanden; ville dyrs instinkter egne sig som emne for nye eksperimenter i laboratoriet, var dyr tættere forbundet med naturen end mennesker, kunne universelle lovmæssigheder blotlægges, og hvordan skulle disse forsøg i givet fald udføres? Snart kom en ung mand løbende til, han trængte ind i forsamlingen, stillede sig op på en bænk og læste op fra en løbeseddel.

»Så stærke var stødene, at folk mange steder ilede ned på gaden i den største angst. Omtrent i et minut varede rystelsen. Inde i husene frembragte stødene en fornemmelse, som om gulvbrædderne pludselig forløb sig. I Store Kongensgade fortalte et vidne, at der pludselig gik som en elektrisk strøm gennem ejendommen. Det store hus rystede i sin grundvold. Lysekronerne begyndte at svinge. Mange ilede i løb ned ad trapperne, man troede, at bygningen skulle styrte sammen.«
Folk lyttede til reportagen med tilbageholdt åndedræt, og den unge mand fik et bifald med på vejen. Han lettede på kasketten, inden han løb videre for at sprede budskabet. Mor og far faldt i snak med en oprevet herre, der fortalte, at hans kone fik ondt og besvimede af skræk, da gulvet begyndte at gynge. Det var som en indgangsreplik til Harriet, der pludselig også mente, at hun var besvimelsen nær. Hun havde kvalmefornemmelser og følte sig dårlig, frygteligt dårlig, erklærede hun med hånden for panden. Sagen var nok nærmere, at søndagen længe nok havde handlet om alt andet end Harriet, nu frøs hun og ville hjem til de hyggelige stuer i Willemoesgade. Mor rettede al sin opmærksomhed mod sin yngste datter og insisterede på, at de gik tilbage til lejligheden sammen.

»Jeg har hørt om efterskælv, Alfred. Vi skulle jo nødigt have en tagsten i hovedet.«

Far så længselsfuldt ind mod byen, han ville vide mere, indsamle data, udtænke eksperimenter. Mor så bedende på ham.

»Tænk på børnene. De har fået sig en frygtelig forskrækkelse, nu trænger vi alle sammen til at komme hjem i varmen. Her, piger, kom.«

De måtte modstræbende gå med, og nu var det mor og Harriet, der førte an. Hun skulede til sin søster, der ikke så spor syg ud. Et par dage efter stod der i avisen, at jordskælvet kunne mærkes i både Danmark, Norge og Sverige. Man fandt aldrig præcist frem til, hvor epicenteret havde været, men det må have været ret langt væk, for bevægelsen var gyngende og ikke rystende. Det betyder også, at skælvet må have været temmelig stort, men alt det vidste hun ikke dengang. Den søndag i oktober var hun bare lykkelig for at gå gennem byen ved siden af sin far og lade sig smitte af hans interesse for naturens kræfter.

Det er ni år siden, han døde. Hun savner ham stadig.
Den eneste form for pynt, hun tillader sig i sommerhuset, er sukkulenterne i vindueskarmen og familiebillederne på væggen ud mod skoven. Øverst et billede af hendes forældre. Mor er lille og lys med et forsigtigt smil. Far ser nysgerrigt ind i kameraets linse, de kloge øjne lyser, det mørke, gråsprængte skæg hænger i tynde tjavser, så langt, at det dækker halsen. Den ranke holdning, den store karakterfulde næse, ingen kan være i tvivl om, at her var en betydningsfuld mand. Hun lader fingeren glide hen over hans ansigt, hun ville gerne diskutere P-bølgerne og deres ankomster med ham, den gådefulde fase, hun har registreret stik imod al kendt viden. Han ville leve sig ind i problemet og komme med kvalificerede spørgsmål. Sammen ville de kunne tænke højt, han ville forstå, at hun er nødt til at gå hele vejen med sin observation, at hun naturligvis ikke har andet valg. Videnskaben er en forpligtelse og et ansvar, han har sagt det dagligt gennem hele hendes barndom. Han ville dele hendes undren og tænke med, han ville gå ind i hendes beregninger, kende matematikken, engagere sig i opgaven.

Lad mig lige se. Interessant, ja. Kunne der være en sammenhæng med... Har du tænkt på ... Hvis man antager, at... Kunne man forestille sig, at... Hvad ville der ske, hvis ...

Hun kan næsten høre ham. Hun ser for sig, hvordan han altid holdt en hånd knyttet under hagen og støttede albuen på bordet, når han faldt i tanker. Hvordan han kneb øjnene sammen og åndsfraværende rettede på brillerne, det lille tryk mod næsebroen mange gange dagligt, impulsbevægelsen, hun selv har overtaget. Hans distræte uvane med hastigt at se på sit lommeur for så to minutter senere at spørge, hvad klokken var, rynken mellem brynene, når han blev grebet af en idé, alle hans små idiosynkrasier. Som barn så hun, hvordan hendes far arbejdede fra tidlig morgen til sen aften, kun nogle få timer om søndagen holdt han fri. Man skal gøre sig umage, lød credoet fra Willemoesgade, det hang i
væggene, det lå i den luft, de indåndede. Der er altid en forklaring. Med forbillede i naturvidenskaberne målte han farvers effekt på psyken, følelsernes indvirkning på blodcirkulationen og åndedrættet, mental energi, euforiserende stoffer, alt, hvad der kunne påvirke menneskets tilstand og tænkemåde, interesserede ham, hans appetit på viden var umættelig. Fra far vidste hun, at verden er fuld af uløste gåder, men svarene er der et sted, hvis man bliver ved med at spørge. Hvis man leder længe nok. Stædighed. Vilje. Afsavn om nødvendigt. Selv ledte han nat og dag. Når far arbejdede til langt ud på aftenen, tog mor ofte sporvognen ind til laboratoriet med en varm kasserolle godt viklet ind i avispapir og viskestykker. Nogle gange fik hun og Harriet lov til at komme med. Hun elskede at gå rundt mellem alle de mærkelige apparater og måleinstrumenter, som far betjente og aflæste sammen med sin assistent hr. Pedersen. En gang deltog hun og Harriet selv som forsøgspersoner. Han ville undersøge, om mentalt arbejde krævede energi på samme måde som muskelarbejde. Eksperimentet foregik ved, at de under nøje overvågning løste regnestykker og lærte remser udenad. Hovedregningen og remserne blev sværere og sværere i løbet af forsøget, og mens de koncentrerede sig om opgaverne, målte far og hr. Pedersen deres fysiske reaktioner, iltoptagelse, muskelstyrke, puls. I første omgang var forsøgsudstyret og de kemiske analyser ikke tilstrækkeligt til at opnå de nødvendige resultater, men far gav ikke op. Med sindrige apparater, han indkøbte i Tyskland og selv fik fremstillet hos en mekaniker i København, lykkedes det ham senere at påvise, at mentalt arbejde i lighed med muskelarbejde kræver energi, og at stofskiftet forandrer sig ved sjælelig virksomhed. I 1905 skrev han i artiklen Om legemligt og åndeligt arbejde om mental energi som en konkret, målbar størrelse. P-energien kaldte han den psykiske energi, der løb som en rød tråd gennem alt, hvad han lavede.
Når far sad i sit arbejdsværelse, måtte man ikke spørge og forstyrre, men ved middagsbordet fortalte han gerne om alle sine eksperimenter.

»Hvordan bliver man lige så klog som dig, far?« spurgte hun en aften.

»Den kloge stiller spørgsmål. Hvordan og hvorfor er de vigtigste ord i det danske sprog.«

Han så fra hende til Harriet.

»Spørg altid jer selv hvorfor.«

»Hvorfor?« grinede Harriet.

»At spørge kræver fantasi og nysgerrighed, og det er det bedste, et menneske kan være udstyret med.«

»Hvorfor?« fnisede hendes lillesøster igen.

Fars ben blev urolige, han lavede en utilpas bevægelse med skulderen og så undskyldende på mor. Så lagde han bestikket fra sig ved klokken tyve minutter over fire på tallerkenen, rettede på brillerne og gik tilbage til sit arbejdsværelse. Det lille stik ved at tabe hans opmærksomhed, bedrøvelsen ved at se ham forsvinde ind i sin egen verden igen. Fars let ludende gang, hans lange mørke ryg, altid på vej ind til skitserne og papirerne i arbejdsværelset er et minde, der går gennem hele hendes barndom. Hun vendte sig mod sin søster.

»Se, nu fik du ham til at gå. Hvorfor skal du altid være så næsvis?«

»Ja, hvorfor?« fnisede Harriet.

»Så er det vist godt for i dag, frøken.«

Mor sukkede.

»Gift jer aldrig med en videnskabsmand. Det er et ensomt liv. I vil altid være lille fru nummer to. Ingen kan konkurrere med de kræfter, der trækker i ham inde ved skrivebordet.«

Med stram mund pegede hun i den retning, far lige var gået.
»Jeg skal giftes med en prins eller en operasanger! Eller en berømt skuespiller,« jublede Harriet. »Og jeg skal være nummer et.«

»Jeg skal slet ikke giftes. Jeg vil selv være videnskabsmand.«

»Inge!«

Mor rystede opgivende på hovedet.

Der går ikke en dag, hvor hun ikke tænker på ham. Denne bestandige fornemmelse af, at han mangler, dette splintrende savn, måske det aldrig forsvinder. Hun støtter hovedet mod bordets kant og lader øjnene glide i. Midt på natten vågner hun i en ubekvem stilling med kinden hvilende på armen. En lille stribe spyt har forladt mundvigen og dannet en sø i Sibirien, hun tørrer forsigtigt de originale udskrifter fra målestationen i Irkutsk med lommetørklædet. Så rejser hun sig, vasker sit ansigt og børster tænder ved køkkenvasken. Vanddunken er næsten tom, hun hælder det sidste op i tandkruset. Der er ikke indlagt vand og el i huset, hun pumper vand op fra en brønd i haven og opbevarer det i en klar beholder på køkkengulvet. Den lange mørke nederdel kommer på bøjle, blusen hænger hun til luftning i haven. Natkjolen i blød flonel er luftig mod den varme hud, den smyger sig om hendes ben, da hun klatrer op ad den smalle stige og lægger sig på madrassen under taget. Første uge af ferien er snart gået, der er så meget, hun gerne vil nå. Det sidste, hun tænker på, inden søvnen overtager: P-bølgernes besynderlige adfærd ved jordskælvet i New Zealand sidste sommer. Hvad er det, hun overser? Hun drømmer om kloder, lysende ringe, mørke skygger, flimrende sorte fuglesværme på en hvid himmel.

Alfred, København, 1894

Tilværelsen har skænket Alfred Lehmann to døtre. Flinke og opvakte piger, forskellige som dag og nat. Lillesøster Harriet har et rundt ansigt med klare øjne og en lille fin kirsebærmund, et nemt og lykkeligt barn, der sover godt, spiser godt, leger godt. Bevægelserne er bløde og lette som hos en hvalp. Når hun smiler, bliver blikket spillevende, de kæreste krusninger viser sig som små fordybninger i kinderne.

»Dit smil kan oplyse et mørkt rum, lille H,« plejer han at sige til hende.

De lange mørke slangekrøller snor sig i spiraler om hendes ansigt, og selvom pigebarnet kun er fire år, er hun tydeligt bevidst om sin egen yndighed. Harriet danser og koketterer og bryder ud i sang, hun slår smut med øjnene, og når hun sender sine små gnistrende lyn af sted, får hun det, som hun vil have det. Hans yngste datter forstår at skabe røre om sin lille person. Kommer hans kolleger og Idas damebekendtskaber forbi til te, lægger hun hovedet på skrå og svarer så vakst på det, hun bliver spurgt om, at samtalen ofte kommer til at handle om den lille, også når hun er sendt ud af stuen.

»Små børn minder os om, hvorfor vi er til,« sagde hans gode ven professor Rosenvinge en dag og nikkede mod den dør, husets yngste var forsvundet ud af med barnepigen.

Barnet Harriet tryllebinder. Helt den samme magnetiske tiltrækningskraft har storesøster Inge ikke på husets gæster. Sidst der var
visit, så han hende stå i entreen, da gæsterne var gået. Hun troede sig alene og granskede det, hun så i spejlet. Hovedet blev lagt på skrå, hun forsøgte at smile, men smilet var som den mekaniske bevægelse, en sprællemand laver, når nogen trækker i snoren. Det er forkert at udvælge sig en yndling blandt sine børn, det kunne han aldrig drømme om, men han har en særlig forståelse for sin eftertænksomme førstefødte. Fantasien og intellektet overrasker ham gang på gang. Hun associerer i lynfart, der er en vågenhed i blikket, som han ikke forbinder med et barn på seks år. Hvor Harriet er mørk udenpå og lys indeni, forholder det sig lige omvendt med Inge. Alle elsker Harriet. Med Inge skal man gøre sig lidt mere umage. Man skal kende hende, tage sig tid, indgyde hende tillid for at få lov til at lytte med på hendes tanker og derved opdage, at hun ikke er noget helt almindeligt barn. En særlig følsomhed og begavelse, et kunstnersind måske ligefrem. Hun kan ikke have været meget mere end fire år, da hun begyndte at klatre op på en skammel ved stuevinduet for at tælle alt, hvad hun så.

»En fiks idé, det går over,« sagde han til Ida.

Han tog fejl. Hvis ikke de selv eller køkkenpigen afledte hende eller direkte forbød tælleriet, kunne hun blive hængende ved vindueskarmen i flere timer og tælle på fingrene, nogle gange højt og klart, andre gange inde i sig selv. Ida rev sig i håret over sit mærkelige barn, selv var han fascineret. Så lærenem hun var. Så nysgerrig. Så stædig. Læse kan hun også. Hun længes efter at lære og forstå, men har ikke sin søsters frygtløse væsen og kan ikke møde verden frontalt som Harriet. Med tallene og læsningen skaffer hun sig adgang til systemer og kategorier, så hun kan nærme sig tingene på behørig afstand, ordnet og opdelt.

Han ville sende hende i skole allerede for to år siden, men Ida modsatte sig.

»Inge er ikke som andre børn. Det kan være skadeligt for et
barn at føle sig underlig og anderledes, det har du selv sagt, Alfred. Jeg er bange for, at hun skal knække, hvis vi sender hende af sted alene. Harriet vil stive hende af og dreje hende i en mere normal retning.«

Han trak vejret dybt. Når hun brugte hans egne argumenter, kunne diskussionen være svær at vinde.

»Måske, men Harriet er kun fire år, Inge er seks.«

»Med Inge er der ingen nemme veje. Hun skal skærmes og hjælpes på vej, de må følges ad.«

Idas henholdende stilling til skolespørgsmålet ærgrede ham, men så viste den sig alligevel at føre til noget godt. Snart hørte han, at en frøken Hanna Adler ville starte en skole på Sortedams Dosseringen bare få hundrede meter væk, en fællesskole, hvor drenge og piger følges ad gennem hele deres skolegang og modtager samme undervisning og opdragelse. Hanna Adler holdt et foredrag i Det Pædagogiske Selskab, som overbeviste ham om, at hans døtre hørte hjemme på jødindens skole.

»Frøken Adler har rejst i Amerika og taget de nyeste ideer med sig hjem. Hun vil drive en lille skole med bare 20 børn i hver klasse, for hun vil kende den enkelte elev og familien bag hvert barn. Og så tror hun på, at fællesundervisning er et gode for både drenge og piger.«

Ida tog sig til hovedet og måtte sætte sig ned.

»Opdrage drenge og piger ens! Hvordan skulle det kunne foregå? Skal de vilde drenge så sidde med nål og tråd i håndarbejde som små forsagte syersker? Det går aldrig godt.«

Hun lo lidt. Han havde rejst sig og gik omkring i stuen.

»Ja! Drengene skal røre frikadellefars og vaske op i husgerning, og pigerne skal lære fægtning og fodbold i Fælledparken. Sådan foregår det på Hanna Adlers skole.«

Ida himlede med øjnene og så appellerende på ham.
»Det lyder jo som det rene galimatias. Hvad godt kommer der ud af det, når verden er en anden uden for skoleporten? Jeg vil langt hellere sende Inge og Harriet på den nye pigeskole i Nordre Frihavnsgade. Denne Ingrid Jespersen skulle være en proper dame, der forstår at få dygtige unge kvinder ud af gode familiers døtre.«

»Lille Ida, vi skal ikke uddanne vores piger til at være fine damer, de skal vel ikke brodere og bage småkager hele deres liv. Hvordan skal de lære at begå sig naturligt blandt det stærke køn, hvis de går på en pigeskole? Fællesskolen er fremtiden, og så er naturvidenskaben i højsædet på Hanna Adlers skole. Hun er den første kvinde i Danmark, der har opnået en magisterkonferens i fysik. En magisterkonferens, Ida!«

Hans kone så forskræmt ud og trak sig tilbage i sædet, som havde han nævnt en fæl smitsom sygdom.

»Frøken Adler mener, at undervisningen skal gribe og fornøje børnene som en leg. Den første klasse er begyndt, det går over al forventning.«

»En leg, Alfred?«

Hun sukkede, og han måtte forklare, hvad frøken Adler havde sagt.

»Reglerne på skolen er naturlige og enkle, og derfor bliver de adlydt. Disciplin kan sagtens have et venligt ansigt. Et lyst og rart skoleliv, lyder det ikke godt?«

Ida tøvede.

»Hvis bare de lærer noget.«

»Så er vi enige. Det var heldigt, for jeg har allerede skrevet dem op. De begynder sammen, som du gerne vil have det. Så er der kun tilbage at håbe, at de får en plads, for foredragssalen var fyldt, og folk klappede, som om de aldrig havde tænkt sig at stoppe igen.«

Det begynder at gå op for ham, at barnets tidlige leveår har langt
større betydning for karakterens dannelse, end man faktisk tillægger dem. Man hører ikke meget om det lille barns psykologi, men det svarer jo til ikke at interessere sig for fundamentets støbning, når man skal bygge et hus. Småbørn lærer, at de skal tie, og bliver ofte gennet væk og ind til barnepiger, når der kommer gæster i hjemmet. De bliver betragtet som en byrde og en forstyrrelse, et stykke vild natur, der må tugtes og tæmmes. Når han ser på sine to piger, ser han et frugtbart landskab, der spirer og vokser, hvis blot man lader dem være, som de er. Dette fabelagtige potentiale, dette væld af kræfter og muligheder, alt dette liv, der venter på at blive foldet ud. Små børn er meget klogere, end man tror. De ankommer på Jorden med en personlighed, et iboende væsen, men hvordan sker det, og hvordan formes karakteren derfra, det ville være interessant at studere i laboratoriet. Kan man skabe et barn med særlige evner, eller er det født sådan? Inden han selv blev familiefar, havde han mange tanker om opdragelse, men hans egne børn har fået hver sin opdragelse. Den ene skal dysses ned, mens den anden skal opmuntres til at tale, Harriet spejler sig og øver dansetrin, Inge gemmer sig på sit kammer med sin mors journaler og bøger, selvom hun kun lige er fyldt seks. Ida ville forbyde barnet at læse så meget.

»Men kæreste Ida, hvis hun voksede hurtigere end andre, ville du vel aldrig overveje at lade hende gå i for små sko?«

»Selvfølgelig ikke.«

»Hvis hendes åndelige udvikling går hurtigere end andre børns, skal hun vel heller ikke presses ned i for små sko? Skal hun da ikke have lov til at udvikle sig i sit eget tempo?«

Ida begyndte at græde.

»Jeg ønsker det bedste for vores lille pige, jeg vil bare så gerne, at hun skal opføre sig normalt. Se, hvor tynd og bleg hun er, Alfred! Hun tænker for meget, hun spekulerer sig syg. Det er ikke godt for Inge med alle hendes studier!«
»Det er sådan, hun er, Ida. Det kan og skal vi ikke ændre på. Det er vores opgave at vise hende en verden, hun kan trives i. Katten lærer sine killinger at fange mus, ikke ved at tale om det, men ved at gøre det.«
Inge, København, 1894

Hun har lært sig selv at læse. Mor har fortalt hende om alfabetet, resten har hun selv regnet ud. Mors stemme er blid og tyst, når hun læser højt, hendes fine broderifingre bladrer let og lydløst gennem siderne og stryger kærligt hen over bogens læderindbinding. Når far en sjælden gang læser højt ved lampen, er det en anden historie. Han har hænder så store som middagstallerkner, arme som møllevinger, øjne som brændende kulstykker, skæg som en trolds. Man kan spørge ham om hvad som helst, han ved alting.

»Hvornår slutter tallene, far?«

»De slutter aldrig.«

»Hvordan det, de må da slutte et sted? Ved tusinde millioner trillioner.«

»Nej, for du vil altid kunne sige tusinde millioner trillioner og et, tusinde millioner trillioner og to. Man kunne bruge hele sit liv på at tælle, men det ville nok blive lidt trættende i længden. Tallene er uendelige.«

Ordet rammer hendes pande som et blødt projektil.

»Hvordan det?«

»Talrækken stopper aldrig, den bliver ved og ved. Der vil altid være et tal, der er større end det største tal, du kan tænke på.«

Hun ser på hans mund, den bløde sprække i skægget, der former ordene. Alt i hende summer af uendelig. Hun kniber øjnene sammen
og ryster lidt på hovedet. Han skal sige noget mere, forklare, fortælle, lukke hende ind i mysteriet.

»Tallene er dine venner.« Han smiler. »Dem kan du altid regne med.«

Hun nikker langsomt og tager hånden op til panden, hun begriber det ikke. At noget bare kan blive ved og ved. Aldrig stoppe, aldrig støde på en mur, aldrig nå en bund.

Far ser på hende på en ny måde, hans hoved er en smule på skrå. Skæret fra vinduet rammer den kobberfarvede ring om hans pupiller. Der er en lille rynke i panden. Så stryger han hende hurtigt over kinden, rejser sig og trækker på skuldrene. Han kan ikke forklare det, hun må nok bare acceptere, at nogle ting er evige.

Hun kan ikke slippe tanken og prøver igen.

»På et tidspunkt må det vel stoppe. Det kan ikke blive ved.«

Han ser længe på hende. Så får han en idé. Han henter et stykke papir på sit skrivebord, kommer tilbage og tegner et ottetal, der ligger ned. Fars store hånd om fyldepennen, han slipper ikke papiret, bliver ved og ved med at tegne oven i det omvendte ottetal, rundt og rundt, løkke for løkke, så mange gange, at hun ikke når at tælle.

»I teorien kunne j eg blive ved med at tegne ottetallet i en bevægelse, der aldrig slutter,« siger han og lader hende overtage ottetallet.

I teorien. Hun tager imod fyldepennen og sætter den mod papiret.

»Sådan er uendelig. Og sådan kan du blive ved, til du får krampe i hånden eller bliver en gammel dame på 100 år.«

Hun smiler. Så gamle er der ingen, der bliver.

Så rejser han sig og går tilbage til arbejdsværelset. Hun tegner sløjfer, oveni og oveni hundrede gange, hun tæller hver enkelt, benene er urolige under bordet, hun ser hen mod døren til fars værelse. Uendelig er spændende i teorien, men ret så kedeligt i virkeligheden, hun lægger pennen fra sig og går tilbage til vinduet. Nogle ting slutter aldrig. Tallene og universet. Hendes kærlighed til far. Nu kommer
hun til at lave den dumme leg med sig selv igen. Noget inde i hende befaler, at hun skal tælle alle regndråber, der falder ned fra himlen. Hvis hun tæller forkert, vil der ske noget forfærdeligt. Hun har en følelse af at træde ved siden af og falde, og noget, et eller andet ved faldet, gør godt, det her kan hun, hendes tanker er stærke, hun kan gøre noget andet end Harriet, der sjipper og fjoller og skubber sin dukkevogn omkring i gården. Når hun falder, skiller hun sig ud fra sin søster. Hun lader sig falde. Nogle gange kan hun tænke så meget, at hun får ondt i hovedet og bliver syg. Mor vil ikke have det.

»Se på Harriet. Hun grubler ikke tiden væk, hun er bare glad og tilfreds. Gør som de andre børn, løb ud og leg.«

Hjertet hopper og skælver ved larmen fra regnen mod den tynde rude, ingen kan tælle regndråberne. Hun fryser fast ved vindueskarmen. Sveden kryber frem ved hårrødderne, hendes hjerte banker alt for hårdt, hun er nødt til at liste forbi fars stue for at ryste den dumme leg af sig igen. Hun behøver ikke tælle, far dør ikke, han sidder inde ved skrivebordet med alle sine bøger og papirer. Hun stikker forsigtigt hovedet ind, selvom det er et brud på regel nummer et. Han ser på hende, åbent, spørgende. Hun siger ikke noget og lukker døren hurtigt igen, hun skulle bare være sikker.

Inge, Holte, 1930

Det første, hun gør, da hun vågner, er at tænde op i komfuret og sætte kedlen over til te. I Holte lever hun som en bondekone. Hun virker i huset efter fattig evne; kløver brænde, fyrer på komfuret, trækker vand op af en 36 alen dyb brønd. Mens vandet koger, går hun ud på græsset i bare tæer. Haven er på sit højeste i juli, træer og blomster knejser og strutter, køkkenhaven bugner af bær og grøntsager. Plænen skråner ned mod den lille sø, som et svanepar har gjort til deres faste sommerresidens. Naboen har fortalt, at det samme par er kommet tilbage år efter år, så længe han kan huske. Hun mærker morgenluften, duften fra græsset og bedene og overmandes af en taknemmelig undren. I Holte føler hun sig mere levende end noget andet sted. Hun strækker sig, så lang hun er, fylder lungerne i et dybt drag og går tilbage til komfuret. Mens teen trækker, går hun en runde i stuen. Sommerhuset er praktisk indrettet, hun sover, spiser og arbejder i ét rum. Stuen med arbejdsbordet og lænestolene hænger sammen med det lille køkkenafsnit, og over det hele svæver hemsen. Alt er holdt i lyst træ. Her er ingen upraktiske gangarealer, ingen spildplads, ingen unødvendige møbler og nips. Arbejdet og måltiderne foregår ved egetræsbordet eller på et tæppe i haven. Når hun skal sove, klatrer hun op ad stigen bag komfuret. Enkelheden var det, hun faldt for, da hun så stedet første gang. Det lille æggeskalsfarvede hus med det røde tegltag og de sprossede vinduer i grønne rammer. Muret
og solidt. Kvadratisk og regulært, et kønt hus. Hun har ikke set grund til at ændre noget. Huset er købt kontant for egne penge og indrettet præcis, som hun ønsker det. Som et arbejdsrefugium eller en munkecelle, helt uden forstyrrelser, bortset fra familiebillederne på væggen, rejsegrammofonen og grammofonpladerne med operamusik, der har fået deres egen reol i stuen.

Da teen har trukket, går hun tilbage til arbejdsbordet, hun samler sit hår i en knold og retter på brillerne. Ved jordskælv spreder primære bølger og sekundære bølger sig gennem Jorden, P-bølger og S-bølger. På notesblokken skriver hun P og S og tegner en cirkel om P’et. Trykbølgerne er vidt forskellige. P-bølgerne kommer først, de bevæger sig gennem alt, kværner tværs gennem jordkloden på 20 minutter, hurtige og uberegnelige. S-bølgerne er langsomme, de bugter sig gennem fast materiale som en slange, men kan ikke komme frem i flydende materiale. For få år siden gjorde hendes britiske kollega Harold Jeffreys en vigtig opdagelse. Ved at samle statistik fra jordskælv over hele kloden opdagede han, at der er områder på Jorden, som S-bølgerne aldrig kan nå frem til. Ud fra undersøgelsen formulerede han en teori om, at der under Jordens kappe ligger en stor flydende kerne og gemmer sig som blommen i et æg. Denne flydende kerne bremser S-bølgerne og skaber det, han kalder S-bøl-gernes skyggezone, et mørkefelt, hvor bølgerne aldrig kan nå frem. Professor Jeffreys har argumenteret overbevisende for sin teori, og hans tolagsmodel er nu den vedtagne model over Jorden, som seismologerne og geofysikerne arbejder ud fra. P-bølgerne opfører sig anderledes. De lader sig ikke bremse af overgange mellem fast og flydende materiale. Med deres vældige kraft skyder de ind og ændrer retning som en billardkugle, der rammer en kant, videre, videre i voldsom fart, kraftfulde og uregerlige. Men selv P-bølgerne har stoppunkter og blinde vinkler. Der er steder, hvor de ikke kan nå frem, og det er netop her, i P-bølgernes skyggezone, hun har fundet P’, en
forskudt fase, en forvildet ankomst, der ikke burde være der. Som et mildt, lysegrønt bøgetræ på indlandsisen, en fysisk umulighed. Når hun krydstjekker med udskrifter fra andre målestationer i området, går den afvigende adfærd igen. Hun lægger seismogrammerne frem i en orden, hvor hun kan overskue dem alle på én gang. Bordet er ikke stort nok, hun spreder dem ud på gulvet og lader blikket følge den indcirklede fase fra seismogram til seismogram. Danmark, Grønland, Nordsverige, Sibirien, Frankrig, Tyskland, Azorerne.

Jo mere hun ser på dem, jo mere forvirret bliver hun.

Det kan ikke passe.

Hun må gøre noget forkert.

Det må være støj.

Teknisk set kan det vel bare være uregelmæssigheder.

Det behøver ikke være signifikant.

Kan det være hende, der læser forkert?

Hun tager sikkert fejl.

Måske er hun ikke dygtig nok til at afkode registreringerne.

Men fasen går igen. Hun kan følge den fra station til station i det blinde punkt som skygger, hvor der ikke er sol. Damp, hvor der ikke er vand.

Stationerne i København og på Grønland er indrettet med de mest følsomme og præcise seismografer, der overhovedet kan opdrives, hendes udstyr er verdens bedste.

Hun har set noget, som ingen andre har set, men hun kan ikke få det til at give mening.

Et dybt suk forlader brystet, hun gnider panden, trykker fingerspidserne mod øjenhulerne og mærker de bløde kloder give efter. Hvorfor sidder hun her, hvorfor bruger hun hele sin ferie på at bure sig inde med sine strimler og kurver, mens Holtes bedre borgerskab fornøjer sig i sommervarmen? Hun hører dem på stierne bag huset, deres klemtende cykelklokker og muntre småsnak
på vej til skoven og badesøen. De bader og soler sig og tager en lur under hatteskyggen. Familier og venner mødes omkring picnictæpper og borde med hvide duge i juli, de spiser lette retter, de leger og ler med børnene, fortæller historier og udveksler nyheder, de læser aviser og går ture og foretager sig virkelige ting i den virkelige verden, mens hun sidder her med næsen nede i sine papirer og forsøger at se ned under planetens skorpe, på jagt efter noget, hun ikke ved, hvad er. Har hun trængt sig selv op i et hjørne, hvorfor skal hun altid vælge den mest snørklede sti og risikere at fare vild, hvorfor kan hun aldrig bare gå den nemme, lige vej? Da hun var ung, overvejede hun at blive historielærer. Det ville have været en stabil og udmærket levevej, men far talte hende fra det. Historielærere var der nok af, mente han, det kunne ethvert bybud sætte sig til at være. Hvis hun endelig skulle bevæge sig ud i lærergerningen, måtte hun blive matematiklærer. Til det skal der bruges dygtige folk, sagde han, dét ville hun egne sig til. I stedet faldt hun tilfældigt ind i en videnskab, som kun få mennesker kender til, og bruger nu alle sine ledige timer på at undersøge nogle vage ankomster, som ingen andre har bemærket eller fundet vigtige.

Et uanseligt knæk på seismogrammerne.

Et lille zig på kurverne, hvor der burde have været et zag.

En uforklarlig hændelse.

En bagatel?

Hvorfor er tanken om at lade gåden ligge så umulig, hvorfor er det så utænkeligt at cykle ud i de blå sommerdage med deres tottede, hvide lammeskyer, ud til stranden med vind i håret, tage en dukkert, tørre i solen, spise en is ved ishuset? Hvad er det, der gør, at hun ikke kan foretage sig helt ordinære sager, hvorfor er det, andre betragter som normalt og selvfølgeligt, så umuligt for hende? En voldsom lyst til at krølle seismogrammerne sammen kommer over hende, hun vil kyle alle sine papirer ud i bunken med haveaffald bag huset, mase
dem ind under tørt græs, grene og blade og sætte ild til hele dyngen, se det futte af og lyse op i et pragtfuldt bål for så at gå op i røg og forsvinde helt. Hun har været her før. Når hun har allermest lyst til at give op, gør hun det eneste, der er at gøre. Hun begynder forfra. Minder sig selv om, at der altid er en forklaring, studerer hvert enkelt seismogram, analyserer, beregner, krydstjekker. Efter flere timers arbejde uden at se op går hun ud i køkkenet. Hun har glemt at spise. Det ærgrer hende at bruge tiden på det. Så kommer hun i tanker om, at hun satte den sidste skive brød til livs i går, gryn og mælk har hun heller ikke. Sulten driver hende, hun er nødt til at lade arbejdet ligge og cykle til byen efter varer.

Den rare fru Jensen lyser op bag sin disk, da hun træder ind i ismejeriet.

»Men goddag, frøken Lehmann, så har vi Dem tilbage hos os. Og sikke et smukt vejr, vi har i dag. De kommer med solen!«

»Tak, fru Jensen. Jeg har sommerferie, jeg har været her en uge og bliver en uge mere. Jeg skulle bede om lidt mælk, æg, brød og smør, så jeg kan klare mig nogle dage. Og et lille stykke ost.«

»Naturligvis da. Så er De vel ude i haven og nyde det gode vejr?«

»Vejret mærker jeg desværre ikke så meget til. Jeg bruger dagene på noget, jeg længe har villet undersøge.«

»Bruger De Deres ferie på at arbejde?«

Fru Jensen ler, som om ordene ikke hører hjemme i samme sætning.

»Det er jeg nødt til. Der er noget, jeg må prøve at finde en forklaring på.«

»Men frøken Lehmann, sig mig lige, hvad er det sådan mere præcist, De arbejder med inde i København?«

»Jeg er ansat som statsgeodæt på Geodætisk Institut. Vi foretager opmålinger og laver topografiske kort over Danmark, Grønland og Island. Selv tilser jeg nogle målestationer, der registrerer jordskælv.«

»Jordskælv ligefrem, uha da da. Så har man hørt det med.«
»Langt de fleste lande har disse målestationer. Vi måler for at få mere viden om, hvad der foregår under Jordens overflade, helt inde i planetens indre, hvis De forstår?«

Fru Jensen rynker brynene og nikker langsomt, klør sig i tindingen.

»Jo, jo,« siger hun, selvom hele hendes fremtoning siger det modsatte. Hun retter lidt på forklædet, tøver og spørger så igen.

»Undskyld, det er sikkert bare mig, der er dum, men der kan vel ikke være så frygteligt meget at måle på her i lille Danmark. Vi har jo aldrig nogen jordskælv på disse kanter, så vidt jeg ved.«

»Vi har faktisk jordskælv en gang imellem, ofte bemærker vi dem bare ikke. Men vi kan måle jordskælv over meget store afstande, nogle gange også dem, der viser sig på den anden side af kloden. Jeg bruger ferien på at studere et jordskælv, der fandt sted på New Zealand sidste år. Vi ser registreringer af skælvet i København, bare 20 minutter efter det fandt sted. Af forskellige geofysiske grunde burde det ikke kunne ske, det er højst besynderligt, så det prøver jeg at finde en forklaring på.«

»Jøsses dog, frøken Lehmann, sikke noget. Og alt det skal De sidde og bryde hovedet med i Deres sommerferie.«

Fru Jensen smiler og gør store øjne, ryster på hovedet.

»Det var planen. Man kan sige, at jeg leder efter nålen i høstakken, uden dog at vide, om der overhovedet er en nål, eller om det er høstakken, jeg skal lede i.«

Nu bliver samtalen for upræcis for fru Jensen, hun griber efter en karklud og giver sig til at tørre disken med raske bevægelser, arrangerer brødene pænt i kurven, retter på forklædet.

»Vi holder jo lidt øje med hinanden herude, frøken Lehmann, og vi taler nogle gange om, at det må være lidt trist for Dem derude ved skoven uden nogen omkring Dem. De må føle Dem så skrækkeligt ene.«
»Nej, tværtimod. Jeg nyder stilheden. Jeg klager ikke.«

»Det er godt at høre. Selv kan jeg lide lidt selskab og snak, det holder humøret oppe. Men sådan er vi så forskellige, ikke sandt. Jeg håber, De får udrettet det, De er kommet for. Kig forbi når som helst De trænger til at komme lidt væk fra arbejdet. Man behøver ikke købe noget for at handle i min butik, ved De nok.«

Fru Jensen slår hjerteligt ud i luften med hænderne og klukker, alle de bløde dele bag forklædet hopper og danser. Så giver hun sig til at finde varerne frem.

»Og her skal De få en lille dåse af mine hjemmebagte småkager med. Så har De lidt til aftenkaffen. De skal også have det lidt godt.«

Hun betaler for sine varer og lægger dem i cykelkurven.

»Mange tak. Og hvordan har De det selv, fru Jensen?«

»Jamen, glimrende såmænd. Vi er begge sunde og raske, og det går børnene godt. Så kan man vel ikke bede om mere.«

»Det kan man ikke, nej. Jeg kommer forbi igen, når jeg løber tør for mælk og brød.«

»De skal være så velkommen. Og hils Deres søster næste gang, De ser hende.« Hun bøjer sig ind over disken og fortsætter i en familiær tone. »Vi læser jo nogle gange et og andet om hende i bladene.«

Fru Jensen ser forventningsfuldt på hende, lydhør og klar til at blive lukket ind bag scenetæppet, ind i en fortrolig snak om skuespillerinden og divaen Harriet Lehmann og hendes berømte mand, der insisterer på at skrive og sige Paul, som om han var en fin engelsk lord, selvom han i virkeligheden hedder Poul Hofmann på jævnt dansk og er en ganske almindelig Aarhus-dreng, der er vokset op med rotter og væggelus i tredje baggård. Fru Jensen vil høre om premierer, kjoler, fester, de smukke og de kendte. Skandaler, tragedier, sorg. Hendes søsters historie rummer begge sider af medaljen, og ud fra fru Jensens åbne, spørgende ansigt at dømme hører hun gerne om det hele. Hun ved, at hun burde sige noget,
der gengælder interessen, situationen kræver, at hun forærer fru Jensen en lille flig. Et kig ind bag scenetæppet, en skandale, et raskt lille chok, hun skylder den gode ismejerikone en smule københavnerkolorit og familiesladder. Hun leder efter ordene, den rigtige grimasse, men blufærdigheden vinder, hun ejer ikke evnen til at lade munden løbe med private sager, hun kan ikke. Det bliver til et stramt lille nik.

»Jeg hilser hende, det bliver hun glad for. Og så siger jeg ellers mange tak for snakken og for småkagerne.«

Fru Jensen bider skuffelsen i sig og sender hende et lille smil.

»Farvel frøken Lehmann og god arbejdslyst da. Når De nu absolut skal slide i Deres ferie.«

Da hun er hjemme igen, lægger hun varerne på plads, spiser et stykke brød ved køkkenbordet og går tilbage til sine udskrifter. Hun og seismologien kom til verden samtidig. Det første seismogram i historien blev offentliggjort i Potsdam i 1889, året efter hun blev født. For første gang nogensinde var det lykkedes, nærmest ved en tilfældighed, at illustrere Jordens indre bevægelser på et stykke papir. Hun har set seismogrammet, og selvom den lille plamage af sod ikke ser ud af noget særligt og bestemt ikke kunne bruges til at sige noget kvalificeret om det udløsende jordskælv, var udskriften en sensation; det første synlige bevis på, at mennesket kunne registrere, hvad der foregik i undergrunden. Et nyt håb opstod: at man med de nye tekniske fremskridt kunne nærme sig en dybere forståelse af planeten. Der er sket meget siden Potsdam-seismogrammet, men hun og hendes udenlandske kolleger kæmper fortsat med mange usikkerheder og fejlkilder. Målestationernes pålidelighed veksler. De er udstyret med seismografer af forskelligt fabrikat, kvaliteten er svingende, de tekniske indstillinger og stationspassernes ihærdighed og samvittighed varierer fra station til station. Nogle
observatører stiller sig tilfreds med afskrifter og andres aflæsninger i deres forskning, nogle aflæser kun de mest fremtrædende faser i registreringerne, mens andre aflæser en hel masse liden at skelne mellem klare og mindre klare faser. Faldgruberne er mange, seismologien mangler faste standarder. Selv insisterer hun på den personlige aflæsning og bruger kun originale udskrifter i sin forskning. Det er et stort arbejde, men hun kan ikke forlade sig på andres dømmekraft. Hendes kolleger ryster på hovedet ad hende. De mener, at hun gør arbejdet mere besværligt, end det behøver at være. Al denne stædige insisteren, er det ikke at gå over åen efter vand, kan de finde på at sige. Men hun fortsætter sin praksis med at bede de andre landes stationer om at sende det materiale, hun har brug for. Når alt går, som det skal, modtager hun en stor brun kuvert, få dage efter hun har skrevet til dem. Nogle gange må hun rykke flere gange, og en sjælden gang må hun rejse langt for at komme til at aflæse originalen. Hellere det end at gå på kompromis. Hun søger den eksakte aflæsning. Det, der ikke kan diskuteres. For i det eksakte ligger friheden til at tænke selv.

Harriet, Gentofte, 1930

Luften står stille, byen er stille, hun kan ikke ånde, selvom alle vinduer er åbne. Det er længe siden, hun har haft en rolle. Engang kom de let, teaterdirektørerne stod i kø for at engagere hende. Nu bliver der længere og længere mellem. Hendes vejr låser sig, det lukker til ved brystbenet og gør hende stakåndet og nervøs. Hun synes, hun kan høre sit hjerte slå, en tung rytme indeni. Som en nedtælling, 10, 9, 8, 7. Kan det være overgangsalderen, der sætter ind allerede, hun er kun 39 år, eller er det bare lediggangen og den hede sommer? Sommeren er højsæson for gøglere og revyskuespillere. De forlader etablissementerne med hatten på skrå og lommerne fulde af mønt, mens rigtige skuespillere som hun og Paul må leve af luftsteg og vindfrikadeller. Hendes gamle venner har glemt hende. Efter engagementet med Aarhus Teater sidste år og forrige år har de københavnske teatre ikke set til hendes side. De småroller, hun får tilbudt, er langt under hendes standard. Hendes eneste rolle i næste sæson er en birolle i en juleforestilling for børn. Hun var lige ved at takke nej, men besindede sig. Alle ved, at roller fører til flere roller, ingen roller fører til slet ingen roller. Dem, der har, skal mere gives. Det er det strenge, men uretfærdige princip, teaterverdenen styres efter. Hun, der debuterede så flot på Det Kongelige Teater for snart 20 år siden, hun, der har spillet Ingrid i Peer Gynt og Eliza i Pygma-lion, må nu tage til takke med at spille skyggetanter og kokkepiger i tandløse forestillinger for hele familien. Paul siger, at en kvinde på
hendes alder må tage til takke med de roller, hun får. Selv vil han gerne til filmen, det vil alle vel, men det er svært at få foden indenfor. Arbejdsløsheden tærer på dem begge. Paul bliver vredladen og lader sin frustration gå ud over hende. Hun må passe på med at tirre ham. I går kom hun til at besvære sig over situationen og fangede ham på det forkerte ben.

»Jeg ved ikke, hvad der går af de københavnske teaterdirektører,« sagde hun. »Der er mange gode hovedroller i mig endnu! I deres øjne er det, som om jeg slet ikke eksisterer.«

»Det vrimler med 20-årige yndigheder, der længes efter at blive tilbedt på scenen. Hvorfor skulle de hyre en halvgammel krage som dig?«

»Hvor vover du? Jeg er karakterskuespillerinde, og jeg er på ingen måde afblomstret endnu! Det behøver jeg bare gå en tur ned ad Strandvejen for at få bekræftet. Både herrerne og fruerne er jo ved at dreje hovederne afled. Jeg forlanger en undskyldning.«

»For hvad? For at sige sandheden?«

Pauls ungdommelighed og hans direkte facon var noget af det, der tiltrak hende, da hun mødte ham dengang for seks-syv år siden. Den ambitiøse unge mand med gadedrengeblikket og den skarpe tunge var et frisk pust. De giftede sig på Gentofte Rådhus kort tid efter deres første møde. Nu er hans frejdige ligefremhed slået over i nedladenhed og sårende bemærkninger. Aldersforskellen på otte år er blevet en uoverkommelig strækning mellem dem. Før rev han hende med, han gjorde hende ung og sorgløs igen oven på de svære år. Nu får han hende til at føle sig gammel. Måske er det sandt, hvad de siger, ægteskab nummer to bliver aldrig helt det samme. Hun dasker omkring i sine egne stuer uden mål og med. Det er ulideligt at være tvunget til at opholde sig indendørs på sådan en flot sommerdag. Det er imod hendes natur at leve i lejlighed. Hun må ud! Drengen trænger også til at blive luftet. Han lusker omkring herhjemme som en
bleg bengel, han keder sig og ender med at ligge og flyde i sofaen. Sådan en stor knægt skal ikke have næsen i en bog en hel dag, han skal ud at løbe omkring, ud at have græs på knæene og fregner på næsen. De fleste af hans kammerater er på landet med deres forældre, eller de tilbringer sommeren hos deres bedsteforældre. Den luksus har de ikke. De må forlade sig på venners og familiens gæstfrihed, hvis de skal opleve andre landskaber end de skovsøer og bondeidyller, mor har broderet i stramaj og indrammet til væggene. Paul smækkede med døren i aftes, da han gik. Hun kunne ikke dy sig for at følge efter og kom til at stå og glane dumt ud over gelænderet, da han forsvandt ned ad trappen med hurtige skridt, som om han var på flugt.

»Hvor skal du hen?« råbte hun.

»Ud.«

»Hvor ud?«

»Bare ud.«

»Du skal ikke regne med, at jeg sidder og venter på dig, når du kommer tilbage, Paul Hofmann!«

Da hun vågnede i morges, stod hans plads i sengen urørt. Paul går sine egne veje, han trænger til at blive kaldt til orden. Tanken om, at han skal træde ind ad døren, mens hun står her og glor ud ad vinduet, får hende til at svede endnu mere. Han skal ikke tro, at hun sidder hjemme og er miserabel, når han er ude at svire. Det krymper sig i hende. Hun må væk herfra, men hvor kan hun tage hen? Hun kunne besøge mor på Frederiksberg, men Walt trænger til at komme ud af byen. Der er selvfølgelig Inges hus i Holte, men hun modtager ikke gæster. Som embedsmand har hun to ugers ferie om året, som hun bruger på at arbejde, forstå det hvem der kan.

»Ja, når Inge holder ferie, får hun først for alvor travlt,« siger hun og mor til hinanden med hævede øjenbryn.

Hvem andre end Inge ville give sig til at studere seismologi i lille stilfærdige Danmark, hvor der aldrig er jordskælv - og de få gange,
det sker, kan det jo dårligt ryste hatten af en mands hoved. Alligevel bruger hun al sin vågne tid på sine studier, evig og altid sidder hun med næsen nede i sine lange sodsværtede papirstrimler, besat af en idé, som man vist skal være professor for at begribe. Hun skulle hellere interessere sig lidt for, hvad der sker på Jordens overflade.

Charlottenlund i juli er en tom kulisse. Lige så hyggelig byen kan være, når den lever og ånder, lige så død en flække er den om sommeren, når alle er taget til Hellebæk, Hornbæk, Dronningmølle. »Vi kører på landet i juli. Måske ses vi deroppe?« kvidrer fruerne, som om det er en medfødt rettighed at have to boliger og egen bil. Hun kommer i tanker om Fischers, der ville ud at lufte deres nye køretøj i dag. De sagde i går, at de planlagde en tur til Hornbæk for at spise frokost og bade, de spurgte endda, om hun og Walt ville med. Måske de stadig kan nå at få et lift. Hun vil gå forbi på Holmegårdsvej og spørge, om de kan blive sat af i Holte, det må være lige på vejen. I en fart får hun haspet alle vinduer til, hun retter på håret, glatter kjolen og kalder på drengen.

»Du! Tag en pæn skjorte og et par korte bukser på, og gør dig klar. Vi tager til Søbakkevej! Jeg tror, vi kan køre med Fischers, men vi skal ud at handle først. Du må hjælpe mig med at bære.«

Drengen står der som et søm.

»God idé, har moster Inge inviteret os?«

»Inviteret og inviteret, det er måske så meget sagt, men sådan bliver det. Vi overrasker hende!«

Drengens ansigt stråler. Når han smiler, er han et ganske kønt barn.

»Hvornår er det blevet bestemt?«

»Lige nu.«
Ida, København, 1895

Det er en blomstrende grøn dag, solen hænger tung og smørgul over byen. Hun har syet nye sømandskjoler til pigerne, det fine blanke stof lyser hvidt mod de marineblå kraver, i håret har de fået hver en glat hvid silkesløjfe. De er ens i tøjet og ens på håret, men ser helt forskellige ud. Inge er lang og lys, næsten gennemsigtig, Harriet er lille og tæt, det mørke hår krøller om de buttede kinder, et kernesundt barn. Hun er stolt af sine piger, som de går der med deres tornystre på ryggen, bare arme, bare ben og små ankelsokker, der passer til kjolerne. Ingen kan se det, men hun har også selv bare ben under det lange skørt. Varmen i gaderne er kvælende, hun længes tilbage til klipperne og køligheden på Kulien, lange mættede dage ved stranden i Hellebæk, den sidste sommer inden hendes børn blev skolebørn. På Østerbrogade blander duften af bær og blommer og tomater fra torvekonernes trækvogne sig med lugten af fisk og halm og hestemøg. Det river i næsen, Harriet vrænger og hoster og holder hænderne op for ansigtet.

»Det er varmen. Det bliver bedre, når vi går langs søen, hvor det lufter lidt.«

De krydser vejen for at gå op ad stien mod Hanna Adlers Fællesskole.

Harriet ser op på hende.

»Behøver det være i dag? Kan vi ikke gøre det en anden dag?«
»Nej, skolen begynder i dag. Det er ikke noget, man selv bestemmer.«

»Hvad skal vi egentlig lave derhenne?«

Inge har dårligt kunnet sove af spænding, Harriet er mere betænkelig.

»I skal lære mange vigtige ting, regning og historie og dansk.«

»Dans!«

Barnet liver op og laver et chassé til højre, et chassé til venstre.

Hun og Inge ler.

»Dansk, Harriet! Vi skal lære at læse og skrive, ikke danse,« siger Inge. »Det må du lære på danseskolen.«

»Ja! Jeg vil hellere gå på danseskole, mor.«

Hun aer den runde kind og ryster på hovedet.

»Alle børn skal gå i skole, lille trold, og du skal nok få lært at danse.«

Lille trold. Lille H. Mors søde pige. Kært barn har mange navne.

Det er vemodigt at skulle give slip. Hun og Alfred skal ikke have flere børn. Der bliver sat alt for mange børn i verden, som ingen har overskud eller midler til at elske og forsørge. Hellere tage sig ordentligt af to end brække halsen på en stor børneflok. Hun ved det godt, men længes alligevel efter et dunet hoved mod sit bryst, den besættende opgave at passe et spædbarn. Hun ville gerne have beholdt sin yngste hjemme et år eller to mere.

En motorbåd lægger til kaj lidt længere fremme. Sortedamssøens motorbåde sejler fra bådebroen ved Dronning Louises Bro og laver et stop ud for Hanna Adlers skole. De tilsejlende skolebørn spadserer i land som små prinser og prinsesser, Harriet er der selvfølgelig straks.

»Se, mor. Kan vi også prøve det?«

Ikke alle Københavns børn er lige så heldige som dem på bådebroen og hendes egne to, ønskebørnene med hele sko og strømper,
sunde tænder og sol i blikket. Mange familier bor alt for tæt i fugtige lejligheder med rotter og utøj og fælles toiletter i gården. I anden og tredje baggård er der trængsel ved latrinerne, larm og støj og klaprende træsko op og ned ad korridorerne, man skal ikke forvilde sig langt væk for at støde på et helt andet København end det, hun kender. Mange børn må arbejde på fabrikker og tjene som bybude og rengøringshjælp uden for skoletiden for at spæde til husholdningen. De store mejerier på Frederiksberg hyrer drenge, der bringer mælk ud fra klokken 4 om morgenen til frokosttid, hvorefter knægtene sultne og forkomne tager i skole og falder i søvn. De ender med hån og prygl og ingen eksamen, og sådan kan en skæbne være forseglet, allerede inden man er konfirmeret. Harriets lille hånd putter sig i hendes egen som en blød snegl i sit hus, hun giver den et klem og trækker vejret dybt, hun har meget at være taknemmelig for. Et trygt og godt liv med en mand, hun selv har valgt, de får ordentlig mad på bordet hver dag, hun har en pige til at hjælpe sig i huset, og i dag sender hun sine døtre i en fin privatskole med høje idealer og fremskridtsvenlige metoder. Hvis pigerne har evnerne til det, skal de gå der helt til 12. klasse og forhåbentlig ende med at få den studentereksamen, hun aldrig selv fik lov til at tage.

Frøken Adler har indrettet sin skole i en stor gammel villa. Fra stien går de gennem en låge og ind i den have, der også er skolegård. Der er gamle frugttræer og velholdte bede, og midt på plænen står et stort bøgetræ med en rund bænk omkring. Her sidder mødrene til de børn, der også skal begynde i skolen i dag. De nye skolebørn leger og ler, andre trykker sig ind til deres mor. Hendes egne piger ser sig nysgerrigt omkring, men holder sig tæt på hende. Foran den gule villa er der en bred trappe op til hoveddøren.

»Det er frøken Adler, der står oppe på trappen,« hvisker hun til pigerne og nikker op mod den lille lyshårede dame, der står med
hænderne samlet foran brystet og ser ud over haven, smilende og mild som en engel.

»Hun ser rar ud,« siger Inge og stirrer på den måde, hun så ofte har bedt barnet om at undgå. Hendes ældste datter kan være så intens, hun gør folk forlegne med det blik.

En dreng græder og klamrer sig til sin mors skørt. Hun ser ned på sine egne to, der står artigt på hver sin side af hende.

»I skal ikke være nervøse, piger, det bliver morsomt for jer at gå i skole. Helt bestemt.«

En høj ung frøken stiller sig op på et af de nederste trappetrin. Der er på én gang noget sødmefuldt og myndigt over den unge lærerinde, der skal tage imod hendes børn. Den lange sorte nederdel og den hvide bluse klæder hende, stemmen er glat og klar som silke.

»Godmorgen børn og velkommen til Hanna Adlers Fællesskole. Jeg hedder frøken Frandsen, og jeg skal være jeres lærerinde i dansk. Om lidt vil jeg bede jer sige farvel til jeres mødre og stille jer op to og to på en række her ved trappen. I dag skal I kun være i skole et par timer. Inden I får set jer om, kommer mor og henter jer igen.«

Hun retter på Inges kjole og strammer sløjfen i håret.

»Hold dig i nærheden af Harriet, Ingemor. Hvis du bliver genert eller kommer i tvivl om noget, så se på din søster.«

Så bøjer hun sig over den lille.

»Så, lille H, nu går I ind sammen. Lyt til lærerinderne derinde, og gør, som de siger. Sid stille og hør efter, ligesom Inge. Det vigtigste i skolen er at sidde helt stille. Husk det nu.«

Det er første gang, hun overlader sin yngste til fremmede. Hun husker at smile opmuntrende, men må vende sig om for hurtigt at tørre øjnene i lommetørklædet. Inge stirrer, Harriets mund bæver.

»Så piger, op på geled. Du skal ikke være ked af det, Harriet, hold jer tæt sammen. Det skal nok gå.«
Inge tager sin søsters hånd, og de går hen og stiller sig i rækken bag de andre børn. Hun bliver stående og venter, hun vil se dem sige goddag til Hanna Adler. Drengen fra før står foran dem, ansigtet er rødt og forgrædt, han snøfter ind og tørrer næsen og øjnene med bagsiden af hånden, snot og tårer blander sig i det lille ansigt som farverne på en malers palet. Harriet sender hende lange øjne over skulderen, men bliver tappert stående sammen med sin søster.

Da det bliver deres tur til at hilse på rektor, går hun helt hen til trappen for at høre, hvordan pigerne begår sig.

»Goddag, frøken Adler. Jeg hedder Inge Lehmann, jeg har glædet mig meget til at begynde i skolen i dag,« siger hendes ældste med høj, klar røst, som om hun har øvet sig. Hun gør et lille kniks og stirrer op på frøken Adler.

»Og jeg hedder Harriet. Jeg er med Inge.«

Den lille nejer dybt og elegant som en ballerina.

»Aha, så det er Lehmann-døtrene, det er sandelig en fornøjelse at møde jer to, velkommen.«

Frøken Adler smiler og byder dem indenfor, og småpigerne forsvinder ind gennem den udskårne mahognidør hånd i hånd, den ene næsten to hoveder højere end den anden. Stoltheden er en stor blomst, der svulmer op og springer ud i brystet, en kildrende varme indeni, øjnene bliver våde, der skal efterhånden så lidt til. Hun ranker sig og nikker smilende til de andre mødre. De ser sikkert også, at hendes døtre skiller sig ud blandt de andre skolebørn, at det er to lærenemme og velopdragne piger, hun sender i skole i dag. I tasken har de frisksmurte madpakker og hvide, nystrøgne lommetørklæder, deres negle er skurede, håret er rent og velbørstet, og vigtigst af alt; hendes to piger har hinanden. Harriet er knap fem og alt for ung, Inge blev syv i maj og kunne godt være sendt af sted sidste år, men sådan måtte det være, hendes ældste barn er en skrøbelig fugl, der skal bruge lidt mere tid på at lære at flyve. Skolen er et lyst og
rart sted, siger hun til sig selv, der er urtepotter i vindueskarmene og billeder på væggene, og frøknerne er venlige, det skal nok gå. Nu er der kun tilbage at gå hjem og vente, til hun kan hente dem igen. Hun har gjort, hvad hun kunne.
Inge, København, 1900

Om søndagen drikker de morgente klokken 9, og far skal ikke i laboratoriet. De spiser blødkogte æg og kryddere, der er så sprøde, at de larmer og drysser, når man tager en bid. Pigerne skal drikke et glas mælk hver morgen og et til aftensmaden klokken 19. Harriet kan finde på at hælde sin mælk ud i potteplanten eller i køkkenvasken, når mor ser væk. Selv drikker hun det glas, der bliver stillet frem til hende, hun synker den lunkne drik og udholder den lille kvalme, der følger efter. Når de har spist og læst avisen, går far tilbage til sit arbejdsværelse. Hun og mor og Harriet broderer eller spiller l’hombre omkring det runde bord ved vinduet. I dag undskylder hun sig allerede efter det første spil, hendes tanker vrimler som en myretue. Hun kan høre far rømme sig inde bag døren og spidser ører. Vægurets slag, skramlen med stolen. Han har så meget at tænke på, bare hun kunne gøre sig nyttig, så han fik det lidt rart derinde. Hun går ud i køkkenet, stiller sig på tæer og tager et glas fra skabet, åbner for hanen og lader vandet løbe lidt. Hun banker forsigtigt på og stikker hovedet ind.

»Undskyld, far, men jeg tænkte, at du måske var tørstig.«

»Tja, hvorfor ikke? Det var pænt af dig. Tak, lille Inge.«

Han ser på uret og ud ad vinduet. Så retter han sig op og ser rigtigt på hende.

»Hør, trænger vi ikke til lidt frisk luft? Find din søster, så spadserer vi en rask tur i det gode vejr.«
De går ofte tur om søndagen, men nogle gange glemmer han det. Så må hun selv sørge for at få det til at ske.

»Man kunne kaste en stang dynamit ind til ham, og han ville ikke ænse det. Mage til arbejdsiver findes ikke,« sukker mor indimellem og sender øjne mod den lukkede dør til arbejdsværelset.

Allerhelst vil hun være alene med far, men hans tid er knap, hun er nødt til at hente Harriet. Ved det fine konditori med det franske navn krydser de Østerbrogade og spadserer hen langs caféerne og restaurationerne langs Søerne.

»Skal vi gå hen til skolen?«

»Ja, lad os det,« siger far.

Hver morgen står frøken Adler øverst på trappen og hilser på alle sine elever med et håndtryk. Hun går i 5. klasse, og endnu har der ikke været en eneste dag, hvor frøkenen ikke har mødt hende med et smilende »Godmorgen, Inge«. Af samme grund er hun rædselsslagen for at sove over sig, hun vil nødigt skuffe frøkenen. Skolen er et eventyr. Et laboratorium, ligesom fars, hvor alt kan prøves af. Om vinteren fejer skolens pedel et stykke af Sortedams Sø ren for sne, som de må lege og lave glidebaner på, og de store børn står på skøjter. Om foråret sår de radiser, gulerødder og ærter langs plankeværket, alle får et par rækker, de selv må passe. I sløjdstuen saver de efter tykke blyantsstreger og laver grydeskeer, støvleknægte og fuglekasser til gården. Med hr. Ostenfeld lærer de bueskydning og fægtning i gymnastiksalen og hockey og fodbold på Fælleden. I naturhistorie har de hr. Bøvring-Petersen, der har skrevet mange tykke bøger om sit fag. Han tager dem med på ture rundt om Søerne for at se på svaneunger og kan indimellem lokkes til at fortælle om sine mange rejser. Når han trækker verdenskortet ned fra loftet, så det dækker hele tavlen, er det fristende at række hånden op og sige:

»Hr. Bøvring-Petersen, vil De ikke fortælle om dengang, De rejste på Sydamerika?«
Engang forærede han hver enkelt elev i klassen en lille pose med den røde jord fra Brasilien. Når hun bliver stor, vil hun også rejse over Atlanten ligesom hr. Bøvring-Petersen og se palmetræer og aber og papegøjer og have rød jord under neglene.

Far nikker og letter på hatten, hver gang de møder nogen, han kender. Ofte må han standse helt, fordi folk vil tale med ham og spørge ham om noget, hun må dele ham med Harriet og hele Østerbro. Alligevel er gåturene omkring Søerne noget af det bedste, hun ved.

»Hvordan går det derinde?« spørger han, da de står foran skolen.

De kappes om at fortælle historier, han kan lide at høre, Harriet taler højest og vinder. Hun fortæller, at de i onsdags havde besøg af en rigtig levende ko. Pludselig kom frøken Fenger gående gennem skolegården sammen med en bondemand, der trak på en stor rød-broget ko. Harriet fortæller med hele kroppen, hun bliver til en foroverbøjet bonde i træsko, der holder et reb i hånden, for så at skifte rolle og blive til koen, der vralter efter med daskende hale, tung og bred med nedadhængende mundvige. Far ler.

»Det var noget, frøken Fenger havde arrangeret i naturlære,« siger hun for også at få et ord indført.

»Sikke en god idé. I bybørn ved jo dårligt nok, hvor mælken og osten kommer fra. Viste hun jer også, hvordan man malker koen?«

»Ja. Dem, der ville, fik lov til at prøve. Det var ikke spor svært,« praler Harriet.

»Malkede du også koen, Inge?«

»Vi kunne ikke nå at prøve alle sammen,« siger hun og ser hurtigt over på Harriet.

»Men jeg klappede den og rørte den på mulen. Den hed Maren.«

»Hun gør det godt, den gode Hanna Adler, det må jeg sige. Hvad har I ellers bedrevet? Hvordan går det med matematikken?«

»Vi er lige blevet færdige med måling, og nu er vi begyndt på geometri.«
Nu er far hendes. Harriet kan ikke fortælle om det, de laver i frøken Eibes timer, på samme måde, som hun kan. Matematikken kunne hun fra begyndelsen, det er, som om den hører hjemme i hende. At løse et matematisk problem er som at løse en svær gåde, hvor der kun er ét rigtigt svar. Undren og uro, fortabelse og sugende længsel, matematikken vækker mange følelser i hende. Fornemmelsen af at forstå og nå frem til et entydigt facit er det bedste, der findes. Ro, vished. Som en pludselig helhed og harmoni i universet. Hun forsvinder ind i tallene og sætter hele sin kraft, hele sit væsen ind på at løse det problem, hun har sat sig for. Desværre kommer hun indimellem til at overanstrenge sig og blive syg. Mor er bekymret og prøver at få hende til at interessere sig for andre ting, påklædningsdukker, malebøger, klaverspil, men intet kan få det til at prikke i huden som matematikken.

Det er ikke så længe siden, frøken Eibe præsenterede dem for geometrien og geometriens stamfader Euklid. Frøken Eibe har brugt flere år af sit liv på at oversætte Euklids værker fra græsk til dansk.

»Alt kan måles, og alt kan beskrives med matematik,« sagde frøken Eibe. »Tag jeres linealer frem. I dag skal vi lære at måle præcist. I kan begynde med at måle fem ting omkring jer og skrive resultaterne ned i jeres hæfter. Nøjagtighed og præcision er det vigtigste i geometri. Hjælp hinanden med målingerne. I skal altid efterprøve jeres resultater. I matematik kan bare én millimeters skævhed betyde hele forskellen.«

Hun rakte hånden op og spurgte hvorfor. Hvordan kunne en lillebitte unøjagtighed betyde så meget?

»Når arkitekter og polyteknikere bygger store huse og broer, bruger de matematiske formler til at beregne bæreevnen. Hvis de er upræcise i deres målinger og beregninger, kan det betyde, at bygningen eller broen styrter sammen. Det vil I alt sammen lære mere
om en dag. Vi begynder med at måle vores sko og blyanter, og så bygger vi lige så stille ovenpå, og pludselig vil I se, at pyramiderne og Eiffeltårnet ikke kunne være opført uden nøjagtige målinger og matematik.«

Frøken Eibe gjorde mine til at gå videre med undervisningen, men hun kunne ikke slippe tanken om den ene millimeter og var nødt til at spørge igen.

Frøken Eibe så fra hende og op på uret.

»Godt, så lad os blive ved det, selvom det ikke er noget, I kommer til at arbejde med før 8. og 9. klasse. Der er faktisk noget, jeg kunne have lyst til at vise jer, men jeg må ned i Hanna Adler s stue for at finde bogen først. Sæt jer to og to, og sammenlign jeres målinger. Jeg er tilbage om lidt.«

Da frøken Eibe kom tilbage, havde hun en stor grå bog under armen. De fik alle sammen lov til at komme op til katederet for at se. Hun slog op på en side med et stort tårn.

»Det, I ser her, er Det skæve tårn i Pisa. Kan I se, hvordan det hælder? Med geometri kan man måle, hvor meget det svajer. Man mener, at der skete flere fejl, da man byggede tårnet for omkring 800 år siden. En af dem var sandsynligvis, at dem, der byggede tårnet, regnede en smule forkert og lavede en støbefejl i fundamentet. Som I kan se, giver en lille unøjagtighed i 1200-tallet en endnu større unøjagtighed i 1900-tallet. Tårnet bliver mere og mere skævt, for hvert år, der går. Hvis ikke man gør noget, vil hældningen en dag få tårnet til at styrte sammen under dets egen vægt.«

Styrte sammen under dets egen vægt. Hun stirrede på billedet og lovede sig selv, at hun en dag ville rejse til Italien og se det skæve tårn, inden det styrtede sammen. Senere lærte de om størrelsesforhold og tegnede deres målinger ind på kvadreret papir. Hjemme målte hun sit eget og Harriets værelse, stuerne, køkkenet, pigekammeret og lavede en komplet tegning over lejligheden.
Far lytter og nikker, men nu har Harriet fået nok. Hun river sig løs fra fars hånd og løber i forvejen.

De sætter sig på en bænk langs søen. Harriet står i vandkanten og kaster med sten.

Ved juletid var hun og Harriet til deres første skolebal. Harriet tilbragte hele aftenen i festsalen og deltog i de sanglege, lærerinderne havde arrangeret. Selv gik hun afsides med to drenge fra 8. klasse. Da mor hentede dem fra ballet, spurgte hun, hvordan det var gået.

»Jeg har danset hele aftenen og haft det så morsomt, men Inge var slet ikke nede i salen,« sladrede Harriet og pustede det svedige hår væk fra øjnene.

»Men hvad da, Inge?« sagde mor og lød helt forkert i stemmen. »Hvor har du været?«

»Jeg gik med nogle drenge op i et klasselokale. Vi stod ved tavlen hele aftenen. De viste mig, hvordan man løser andengradsligninger. Det er ikke spor svært.«

Mor rystede på hovedet og stirrede på hende, og så snart de kom hjem, gik hun ind på fars arbejdsværelse for at tale med ham i enrum. Mere skete der ikke, far var åbenbart ikke alarmeret. Far, frøken Adler og moster Signe er de eneste, der forstår hende.

»Kommer I ikke snart?« råber Harriet.

»Vi kommer om lidt,« siger far.

Hun fortæller ham om de formler, de har lært i geometri.

»Du har virkelig kastet din kærlighed på matematikken. Tænk, hvis du kan gå i mine fodspor. Måske skal du være polytekniker.«

Han rejser sig og går hen mod Harriet, og hun er nødt til at følge efter.

»Det er ikke sjovt at gå tur, når I altid bare skal snakke om kedelig matematik.«

»Jeg er nødt til at vide, om I lærer noget i skolen, eller om det er
rent sjov, det hele. Kom, piger, jeg giver en kop chokolade på konditoriet.«

De ser på hinanden, Harriet slikker sig om munden og laver øjne.

De andre børn i skolen har fædre, der arbejder som kontorister og bagere, sagførere og sporvognskonduktører, læger og bank-mænd, men der er ingen, der har en far som deres. Deres far er docent på universitetet og har sit eget psykofysiske laboratorium. Når hun og Harriet besøger ham i laboratoriet sammen med mor, har han en hvid kittel på og ser fremmed ud. Han viser sine apparater og instrumenter frem og stryger og klapper dem, som om de var hans anden familie. Stunderne med far er sjældne, men på sådan en dag som i dag kan hun tænke ved sig selv, at alting alligevel går op som et svært regnestykke. Hun, far og Harriet hånd i hånd langs Søerne, og hjemme venter mor med søndagsfrokost i den pæne stue. Et kvadrat med fire sider og fire vinkler, en perfekt geometrisk form.

Inge, Holte, 1930

Alt, hvad der handler om dynamik og bevægelse, kan hun beskrive med matematik, og det langt mere præcist end med ord og tegninger eller nogen anden udtryksform. Alligevel har hun de sidste dage haft en snigende fornemmelse af, at hun ikke kan løse gåden med matematik alene. Hun må bruge sin fantasi og intuition, tænke kreativt og abstrakt. Det er ved at gå op for hende, at man ikke er videnskabsmand, fordi man er akademiker eller arbejder på et vist videnskabeligt grundlag. Det, der skaber videnskabsfolk, er evnen til at fostre en idé, gennemarbejde den, argumentere for den og finde beviset. De allerbedste er dem, der forstår at forene deres akademiske viden med en skabende evne. Niels Bohr, Albert Einstein, Marie Curie. Pionererne. De peger på det bestående og siger; vi har taget fejl. Det er ikke, som vi troede, vi må gå en ny vej. De viser format til at ændre en bestående tanke, de åbner døre og blotlægger nye måder at tænke på, finder nye verdener under det, vi troede, vi kendte. De har evnen til at lytte til det, der ikke kan høres, se det, der ikke findes endnu, arbejde med og mod det logiske. En videnskabsmand må have evnen til at se gennem det vedtagne og stille de spørgsmål, der endnu ikke er formuleret. Hun har været fordybet i sine seismogrammer og kartotekskort, siden solen stod op, og sidder i sine egne tanker, da hun hører skridt i gruset ved havegangen.

»Halloo, Inge! Iiinge? Er du her? Du har fint besøg!«
Lyden af Harriets perlende latter rammer hende hårdere end larmen fra de sporvogne, biler og torvekoner på Østerbrogade, som hun er stukket af fra. Hun dukker sig instinktivt. Hvad foregår der, hvad laver hendes søster her? Kan der være sket noget? Hvorfor står hun derude i haven og kalder, Walt er også med. Hun lister hen og trækker gardinet for, men Harriet kan ingen gemme sig for.

»Inge! Kom nu ud og sig goddag.«

Familien var samlet for bare to uger siden, da de fejrede Walts 12-års fødselsdag, de har lige set hinanden. Hun går modstræbende hen mod havedøren. Harriet har placeret sig svedende og forpustet på terrassens eneste stol, Walt er løbet ned til søen. Hun møder sin søster med påtaget overraskelse.

»Harriet?«

»Goddag, Inge. Vi tænkte, at vi ville overraske dig med en lille visit.«

Harriet bliver siddende, men rækker hånden ud til goddag og smiler sit mest indtagende smil. Hendes lange mørke hår er forblæst, uordentlige lokker har revet sig løs fra den opsatte frisure og får hende til at se yngre ud. Hun har lagt hatten fra sig og sat en kurv med madvarer på havebordet, hun har åbenbart tænkt sig at blive.

»Jamen, så må jeg sige, at din plan er lykkedes. Jeg er meget overrasket over, at du kommer her, når du ved, at jeg hele året har set frem til mine 14 dage med arbejdsro.«

Hun bider kæberne sammen, retter på brillerne med en stram pegefinger. Stemmen er muligvis koldere, end hun havde tænkt sig, men den slags preller alligevel af på Harriet.

»Så, så, Inge, nu ikke så knibsk. Vi forstyrrer ikke spor, vi ville bare lige tage forbi for at se, hvordan du har det. Jeg har taget kager med fra Holte-bageren! Fischers tilbød at køre os herop, de skulle
til Hornbæk, og så var det lige på vejen. Vi tager toget hjem i aften, bare rolig.«

Harriet smiler med lukkede øjne mod solen og trækker dovent på skuldrene. Den charmerende Harriet Lehmann, den strålende Harriet Lehmann. I dag har hun besluttet, at de skal tilbringe en hel lørdag sammen, hun har bare glemt at forhøre sig hos værtinden først, for Harriet gør, som Harriet vil, og sådan har det altid været. Harriet er vant til at blive forkælet - først af far, så af sine æg-temænd og tilbedere. Harriet Lehmann, skuespillerinden, divaen, kælebarnet, plageånden, tragediennen, hendes nærmeste slægtning og næsten-tvilling.

»Jeg sad faktisk lige og arbejdede,« surmuler hun.

Hun kan ikke bede sin søster om at gå, men hun kan gøre hende klart, at familiebesøg ikke indgik i hendes planer for dagen.

»Vi kan ikke have, at du burer dig inde heroppe i ugevis alene. Jeg har taget med til frikadeller og stuvet spidskål, Walts livret, ved du nok. Jeg laver maden! Og spise skal vi jo alle. Drengen har sådan talt om dig, han savner sin gudmor.«

Hun peger på sin søn nede ved søen.

»Walt! Hils på moster Inge,« råber hun.

Drengen smiler og vinker. Hver gang hun ser ham, er han vokset. Hun skygger for øjnene med hånden og betragter ham. Han har smidt sko og strømper og er trådt ud gennem sivene og dunhammerne, nu står han i vand til knæene og spejder efter fisk og frøer. Hendes kvikke nevø. Så fuld afkræfter, der skal bruges, spørgsmål, han gerne vil have besvaret. Alle de blanke pletter og åbne lommer i ham, der dirrer efter at blive indtaget og fyldt op. Den parathed og selvfølgelighed, han møder verden med, betager hende. Han elsker at komme på Søbakkevej, og under normale omstændigheder ved hun intet bedre end at have ham på besøg. Drengen med det blide, opvakte blik. De store hænder og det store gehør. Til hans
fødselsdag sidst i juni havde Harriet fået den idé, at han skulle spille klaver og synge for sine gæster. Walt vred sig og ville ikke, men Harriet insisterede, og det viste sig, at han spillede med følelse og havde en god sangstemme. Hun ser på sin søster og kniber øjnene sammen.

»Jeg går ned og hilser på ham, og så finder jeg lidt te og saft til os. Når det nu ikke kan være anderledes.«

»Åh, himmelsk! Lige, hvad jeg trænger til. Og du kan sagtens arbejde videre bagefter. Vi skal nok være stille.«

Harriet sætter pegefingeren op til sin rødmalede mund og slår smut med øjnene, hvisker:

»Ssshhh, helt, helt stille, absolut tystnad.«

Hun stikker i havetræskoene og ryster på hovedet. Så går hun med lange skridt ned over græsplænens skråning. Walt smiler og kommer ind på søbredden, da han ser hende. Da han var yngre, gav hun ham gerne et stort bjørnekram og en svingtur, når de sås. Nu holder hun sig tilbage, rækker hånden lidt akavet frem til goddag. Nikker, klapper ham på skulderen. Alt det krammeri kan ikke fortsætte, drengen er jo snart voksen.

»Velkommen til Søbakkevej, min dreng.«

Det mørkblonde hår stritter, han er blevet solbrændt. De nye tænder lyser hvidt, stadig for store til ansigtet, det lille overbid, en overfladisk skramme på næsen. Et ansigt fuld af liv. Hun mærker ofte en særlig mildhed falde ind over sig i Walts selskab, hun trækker vejret dybt ned i lungerne og overgiver sig til glæden ved at se ham.

»Mor syntes, vi trængte til lidt sol og frisk landluft. Hun siger, hun bliver tosset af at være spærret inde hjemme i lejligheden.«

»Din mor har mange gode ideer.«

»Kan du huske sidste år, da vi fiskede i søen, moster Inge? Måske kan vi gøre det igen?«
»Måske. Du kan gå ud i skuret og se, om du kan finde fiskegrejet. Men først skal du vist have lidt at drikke oven på køreturen. Det må have været morsomt for dig at køre standsmæssigt herop. Du er sikkert også sulten, kan jeg tænke mig.«

De går tilbage mod huset. Harriet har hentet et tæppe og puder frem fra stuen. Kjolen har hun smidt fra sig på havebordet. Strømperne blafrer fra stolens ryg som tynde silkevimpler. Hun har været her i ti minutter, og terrassen ligner allerede en teatergarderobe. Nu ligger hun fladt på græsset i en tynd underkjole og vifter med sine bare tæer. Harriet betragter det at ligge stille i direkte sollys som en beskæftigelse i sig selv. Solbadning kalder hun det og tager sagen meget alvorligt.

Da de har fået saft og te, og Walt har sat tre ostemadder til livs, løber han ned til søen med fiskegrejet. Harriet har lagt sig på tæppet igen. Huden på de bløde arme og de runde lår er ved at blive rød.

»Paul har været så vredladen på det sidste. Han gik ud i aftes, og i morges, da jeg vågnede, var han ikke kommet hjem endnu. Så besluttede jeg, at han trængte til en lærestreg. Han har godt af at komme hjem til en tom lejlighed. Så kan han lære det.«

Hun taler med lukkede øjne, fnyser og rynker panden.

»Og så tænkte du, at du ville tage herop?«

»Ja? Var det forkert af mig?«

Harriet rejser sig op på albuen og ser på hende med sit barne-blik, trodsig og klar til diskussion. Så er det, som om hun besinder sig, hun bliver let igen, lægger hovedet på skrå og slår ud med armene.

»Inge, altså. Vær nu lidt gæstfri. Du har det her vidunderlige hus med masser af plads. Vi skulle vel nok kunne være her alle tre, på sådan en fin sommerdag.«

Hun skal lige til at sige noget, men lader være. Hvor ofte har hun
ikke fortalt søsteren om sin frustration over ikke at have tid til sin forskning? Hun sætter glas og kopper tilbage på bakken og går ind i køkkenet. Tilbage ved arbejdsbordet prøver hun at genoptage sine beregninger, men tankerne blafrer i alle retninger som Harriets silkestrømper ude på terrassen. Hendes søster har hejst sit flag over Søbakkevej i dag, ikke i en ond mening, det ved hun, men fordi hun er, som hun er. Harriet vil altid insistere på sin ret til at stå øverst på plakaten. Når hun bliver irriteret over hendes facon, minder hun sig selv om det store perspektiv. Familiehensynet, deres mor, Harriets historie. Hun kan være trættende og opslidende selskab, men på bunden er hun også et naivt og kærligt menneske, der har gennemlevet en stor sorg. Hun tænker på Walt, der bliver så hurtigt stor. Snart vil han krybe uden om visitter med sin mor, som hun selv gjorde, da hun nåede til 9. og 10. klasse. Hun lægger pennen fra sig. I dag må hun holde fri, og i morgen vil hun indhente det forsømte. Hun skubber stolen ud fra bordet og går ned til søen for at fiske med drengen.

Sidst på eftermiddagen er Walt sulten igen.

»Den dreng spiser mig ud af huset, han er sulten hele tiden,« siger Harriet. »Jeg handler og laver mad hele tiden. Nogle gange ved jeg ikke, om jeg er kogekone eller karakterskuespillerinde. Hvem der dog bare havde råd til lidt hjælp i huset. Det kan da ikke være meningen, at jeg skal møde op på teatret med opvaskehænder og stegeos i håret.«

»Han er jo bare en sund og rask dreng i voksealderen. Og hvem har råd til hushjælp nu om dage?«

Harriet protesterer ikke. Det er usikre tider. Børskrakket på Wall Street i oktober sidste år fik den amerikanske økonomi til at styrte i grus. Store formuer er efter sigende gået tabt, fabrikker lukker, folk mister deres arbejde og må gå fra hus og hjem. Lammelsen i USA spreder sig til Europa, mange frygter for deres
arbejde og familiens overlevelse. Arbejdsløsheden i Tyskland er rekordhøj, og hvem siger, at elendighederne ikke vil nå til Danmark også. Man skal være glad, hvis man har en fast stilling og mad på bordet.

»Når de nyser på fondsbørsen i New York, får alle vi andre lungebetændelse,« sagde hendes bankmand på deres sidste møde.

»Men hvad skal man gøre, hr. Nielsen, hvordan bør jeg forholde mig?«

»De skal prise Dem lykkelig for Deres stilling i det offentlige, frøken Lehmann. Hold fast i den. Og så skal De fortsat være fornuftig og sparsommelig. Så får krisen svært ved at nå Dem.«

De går ind for at tilberede frikadellerne og den stuvede spidskål. Walt følger med ind i huset, han driver hen til arbejdsbordet.

»Hvorfor har du egentlig så mange havregrynsæsker stående?«

»Det er mit kartotek. Jeg har en æske per destination. Det er for at holde orden på alle mine papirer og beregninger.«

Hun tager en af æskerne op og viser ham indholdet.

»Se her. Foran skriver jeg navnene på de forskellige målestationer, jeg modtager seismogrammer fra. Her er Irkutsk i Rusland, og der har du Abisko i Sverige og Ivigtut og Scoresbysund på Grønland. Jeg lægger seismogrammerne i hver sin æske sammen med mine notater og mine kartotekskort og al den information, jeg ellers har samlet ind. Uden mine æsker kan jeg ikke bevare overblikket. Jeg lagdeler min viden og sorterer den i kategorier. Det lyder måske indviklet, men jeg gør det netop, for at det skal være nemt og enkelt.«

»Det lyder smart, moster Inge.«

Harriet kommer flagrende til, hun kan selvfølgelig ikke lade være med at blande sig.

»Inge, altså! Du har en fin stilling. Du kunne købe dig et stort flot
kartoteksskab med skuffer og nøgle og det hele. Typisk dig at bruge et hjemmelavet kartotek af OTA Solgryn-æsker. Hvad er det nu, man siger: Nærig med penge, nærig med følelser.«

Walt ser på sin mor med store øjne.

»Mor! Det var ikke pænt sagt. Og et stort kartoteksskab kan man jo ikke tage med til Holte. Det her er meget bedre.«

Hendes kinder brænder, hun har snart fået nok. Harriet har altid så travlt med at stikke næsen i hendes omgang med penge. Hun skulle hellere få styr på sine egne pengesager. Og hvis hun er så dårligt selskab, hvorfor så komme og besøge hende, hvorfor så ikke lade hende arbejde i fred?

Walt ser sultent hen mod køkkenbordet.

»Hvornår skal vi spise?«

»Snart. Gå ud og leg.«

Harriet vinker ham ud i haven.

De går tilbage til køkkenet, står tavst side om side og snitter spidskål og skærer løg med hurtige bevægelser.

»Og du er en ødeland, der bruger rub og stub og må købe på klods og låne penge af mor sidst på måneden, selvom hun dårligt nok har salt til et æg. Synes du, det er bedre?« hvisler hun lavt.

»Undskyld dog. Tag nu ikke sådan på vej.«

Harriet lægger kniven fra sig og giver sig til at dække bord. Hun nynner og laver små dansetrin, mens hun går til og fra med glas og tallerkner og finder gryder og pander frem ved komfuret med raske, ubekymrede bevægelser. Selv bliver hun stående stift ved køkkenbordet og hakker løgene så fint, at de bliver til mos. Da grøntsagerne er klar, vil hun finde mel og margarine frem til frikadellerne, men Harriet protesterer.

»Jeg skal ikke have mit gode kød ødelagt af melklister. Og vi steger i smør! Mel og margarine ødelægger smagen.«
»Er det ikke lidt ekstravagant? Kan drengen overhovedet smage forskel?«

»Jeg kan smage forskel. I aften skal vi have det rart og spise sprøde, smagfulde frikadeller på terrassen. Jeg har selv taget et pund smør med, bare rolig.«

»De bliver lige så sprøde med margarine.«

»Skal vi vædde? Nogle ting ved jeg trods alt bedst.«

Hun vil kalde på Walt og sende ham ud til brønden for at pumpe frisk vand til maden, men Harriet vil drikke vin.

»Jeg har en god flaske med.«

»Rødvin til frikadeller? Det er da vist noget nyt.«

»Den rødvin, jeg har taget med, passer til alt!«

Hun giver efter, det er trods alt Harriet, der har sørget for middagen, og da de sidder på terrassen og spiser i den sidste aftensol, må hun indrømme, at frikadellerne er usædvanligt sprøde. Walt tager godt for sig og er så koncentreret om sin tallerken, at han ikke ser op. Harriet spiser og drikker nydende, næsten sensuelt. Det har altid gjort hende forlegen at betragte sin søster ved et middagsbord. Den vellystige måde, hun borer sig ned i sædet på, bidderne, hun begærligt tager imod med tungen, de veltilfredse lyde prikker til et irritabelt punkt i hende. Selv levner hun gerne om nødvendigt, for hun har én gang for alle besluttet, at hun ikke vil være kraftig. Kroppen skal være stærk og funktionel, det er alt for besværligt at have sin egen fysik imod sig. Den eneste lille brist, hun har, er søde sager. Hvis der kommer kager på bordet, har hun svært ved at lade dem stå. Derfor undlader hun helst at have dem i huset.

»Nej, hør nu. Vi må da have noget musik!«

Harriet rejser sig.

»Det kan vel ikke genere, at jeg sætter en plade på grammofonen?«

»Nej, gør bare det,« siger hun, spændt på, hvilken opera hun vil vælge fra hylden.
Da Harriet omsider får bugseret grammofonen ud på terrassen og trukket den op, er det jazz, der skærer igennem den bløde sommerluft. Harriet er naturligvis røget med på den galej og har taget en grammofonplade med hjemmefra. Hun var også i Dag-marteatrets sommerrevy for et par år siden for at se denne Josephine Baker danse og te sig næsten afklædt på scenen. Selv lytter hun kun til opera og klassisk. Hun begriber ikke Harriets smag i musik, hvis man da overhovedet kan kalde den skingre, skrattende jammer for musik. Hun overvejer at gå fra bordet i protest, men beslutter sig for at give det en chance, da hun ser Walt. Han sidder med lukkede øjne og vugger med overkroppen, duvende og inderligt, som er han kommet i himlen. De sidder lidt i tavshed og lytter. Den stemme. Mod sin vilje mærker hun, at den rører hende. Der er en længsel og sørgmodighed i musikken, som hun ikke har hørt før. Det er, som om stemmen kryber op til hende og trænger ind i hende, som om den kalder på noget i hende, noget, hun har overset, noget, hun har glemt. Hun slipper og lader musikken føre sig med. Øjnene bliver våde, og hun når ikke at skjule det, før Harriet rækker hende en serviet.

»Hvad tænker du på?«

Hun ryster på hovedet, rømmer sig.

»Det er interessant musik. Hvad hedder - kunstneren, hvis man da kan kalde en jazzsangerinde det?«

»Det er Billie Holiday, er hun ikke vidunderlig?«

»Det swinger,« siger Walt.

Ansigtet revner i et stort smil, øjnene stråler. Drengen fjoller og prikker takten i luften med pegefingrene som en dirigent uden sin dirigentstok, svajer henrevet fra side til side og får sin mor og moster til at le.

»Det er faktisk ikke så dårligt, når man lige giver det en chance,« siger hun og nikker. »Måske er jazz bedre end sit rygte.«
»Jazz har et godt ry hos alle andre end dig, Inge. Vi lever i det 20. århundrede, alt kan ske! Du er så optaget af dine jordskælv, du opdager ikke, at jorden revner og slår sprækker omkring dig. Undskyld mig, men du går bare rundt heroppe med halm i træskoene. Du glemmer at lytte til din tid. Det hele sker lige nu!«

Vinen er nået til hendes øjne, Harriet smiler blankt og svømmende, hendes ser er blevet lange og diffuse, hun læner sig ind over bordet, stryger hende over kinden. Så hæver hun sit glas.

»Jeg ssynes, vi skal skåle for moster Inge og for en smuk juliaften. Er der noget dejligere end familie og dansk sommer?«

Harriet synger og vugger rytmisk omkring bordet, mens de samler tallerkner og bestik sammen, på vej ind i køkkenet puffer hun fnisende til hende med enden, så deres hofter støder sammen. Så svanser hun videre hen til køkkenvasken, mens drengen danser ud for at pumpe vand til opvasken. Det er svært at begribe, at de er hendes nærmeste familie. Så løsslupne, så fremmede for hende selv. Da de har klaret opvasken, pakker Harriet sine ting sammen, og de drikker en kop te i køkkenet. Hun trækker Walt til side, giver ham småkagedåsen fra fru Jensen og en krone til sparebøssen.

»Tak, moster Inge. Det er altid så hyggeligt at besøge dig. Det har været den bedste dag i hele sommerferien.«

»Det var pænt sagt, min dreng. Det var rart at se dig.«

Hun har næsten, men kun næsten, lyst til at bede dem blive. På vej til stationen synger drengen en kendt melodi fra radioen med munden fuld af småkager. Harriet tysser på ham, men kommer selv til at le. Hun bliver stående på perronen, mens de finder sig til rette i toget. De står tæt sammen og vinker, da konduktøren fløjter. Walt er snart lige så høj som sin mor, han hænger ud ad vinduet og bliver ved med at vinke, til hun ikke kan se ham længere.
Der er et stykke at gå fra Holte Station til Søbakkevej. På vejen herned lagde hun ikke mærke til, hvor kølig luften er, nu skutter hun sig og går raskere til. Da hun lige havde købt huset og flyttede ind for at tilbringe sin første sommer på landet, gik det op for hende, hvor øde det lå. Hun havde købt stedet for at kunne trække sig tilbage og arbejde uforstyrret, men følelsen af at være isoleret gjorde hende utryg. Hvordan skulle hun kunne forsvare sig, hvis nogen brød ind, hvad skulle hun stille op, hvis en røver eller voldtægtsmand pludselig stod i hendes stue? Hun måtte være i stand til at forsvare sig og skrev til Lyngby Politi.

Jeg anmoder herved om tilladelse til at anskaffe en revolver med ammunition. Jeg bor alene i huset Søbakkevej 11 uden for andre menneskers hørevidde og mener, at det af hensyn til min sikkerhed er ønskeligt, at jeger forsynet med en revolver. Jeg anmoder om tilladelse til at bære den, når jeg om aftenen går til og fra mit hus, men skulle i øvrigt lade den bero i huset.

Statsgeodæt I. Lehmann,

Søbakkevej 11,

Holte

Tilladelsen blev hende nægtet. Hun indgav en skriftlig klage, som blev afvist. Hun cyklede ind til Lyngby Politistation for at vise, at statsgeodæt I. Lehmann var en enlig kvinde, men politimesteren rystede på hovedet og kaldte hende ‘lille De’.

»Hvordan ville det gå, hvis alle enlige kvinder pludselig mente, at de måtte have retten til at bære revolver? Næ, lille De. At De har valgt at leve alene uden en mands beskyttelse, kan ikke være et politimæssigt anliggende.«
Hun forlod politistationen med uforrettet sag, overvejede at klage til justitsminister Zahle, som hun kender fra sin barndom, men lod det ligge. I stedet købte hun to gode knive, som hun har gemt i huset på steder, som kun hun kender. Hvis nogen skulle finde på at bryde ind til hende, vil hun altid være i nærheden af et håndvåben. Når det virkelig gælder, er hun alene, den lektie har hun lært for længe siden. Hun har gået i sine egne tanker og opdager først nu, at hun allerede er nået til Søbakkevej. Hun låser sig ind, tænder den lampe, hun har stillet klar på kommoden ved døren, og lægger hatten fra sig. Det har været en lang dag, og Harriet kan være krævende selskab. De har haft deres bataljer gennem årene. Måske har hun heller ikke altid selv været helt ufejlbarlig, måske var hun ikke tålmodig og overbærende nok, da Harriet havde det allersværest. Da forholdet var køligst, var hun alvorligt bange for, at kløften mellem dem havde vokset sig så dyb, at de aldrig ville kunne skræve over den. Men er det ikke netop det, de har gjort i aften - de har mødtes over mad og musik, de har fundet et helle i deres fælles kærlighed til drengen og haven. I aften har de forsøgt at overkomme forskellighederne her på hendes terrasse. Om lidt vil hun kravle op over komfuret og lægge sig til at sove med den tanke i hovedet. Og hun er blevet præsenteret for denne jazzsangerinde, hvad var det, hun hed? Billie, et eller andet. Billie Haloway, var det sådan, hun må prøve at huske navnet. Den stemme. Intensiteten. Som en kat, der spinder, nej, en tiger. En tilbageholdt vulkan. Der var så meget styrke i den stemme. En melodiøs tristesse, der bliver siddende i en. Så klagende og sørgelig og sofistikeret.

Hanna Adler, København, 1904

Det skarpe intellekt stod frem allerede i de små klasser, hun så det med det samme. Den unge frøken Lehmann sad på sin plads forrest i lokalet, lidt ranglet af statur, dirrende og intens, utålmodig. Et barn, der lærte hurtigt, huskede alt og selv tænkte videre, intet slap forbi hendes blik. Hun genkendte sig selv i den lille pige, behovet for logik og fremdrift, glæden og lettelsen ved at opdage, at matematikken fandtes. Fortabelsen, overgivelsen til stoffet. Et videbegær og en vågenhed, man kun sjældent ser hos et barn.

»Et talent som Inges må gødes og vandes og plejes,« sagde hun til forældrene i slutningen af 1. klasse.

Hun ville rykke barnet et trin op og udfordre hende med flere og sværere opgaver, men fru Lehmann modsatte sig.

»Det bliver for hårdt for hende. Inge er bare otte år og på mange måder et nervøst og svageligt barn, hun skal gå i samme klasse som sin søster, hun må ikke overanstrenge sig.«

»Hun har kapacitet til at lære langt mere, fru Lehmann. Hun kan løse opgaver, der passer til 6. og 7. klassetrin. Hendes forståelse for matematikken er intuitiv, hun gennemskuer emner, hun end ikke er blevet præsenteret for.«

»Alle Inges studier,« sagde fru Lehmann og rystede på hovedet. »De aner ikke, hvad det gør ved hende. For mange skoleopgaver udmatter hende, hun får feber og tænker sig syg. Hun skal ikke kun beskæftige sig med matematik, hun må også lære at tage vare på sig selv.«
Hr. Lehmann virkede til at være enig i skolens anbefalinger, men støttede sin hustru. I stedet for mere skolearbejde ville de opmuntre barnet til mere gymnastik og udendørsliv.

I de små klasser klarede Inge Lehmann sig strålende, mønsterelev i alle fag, en venlig og hjælpsom kammerat. Nu, hvor hun går i 10. klasse, har det intellektuelle forspring udviklet sig til at være et handicap for hende. Der er opstået en vis friktion mellem Inge og skolen, de sidste par måneder har hun modtaget indberetninger fra flere af sine lærere. Frøken Lehmann er urolig og forstyrrende i timerne, næsten næsvis og kontrær. Resultatet er, at hun får skænd og dårlige vidnesbyrd, selvom alle ved, at hun med største lethed kan løse de opgaver, hun får.

Inge Lehmann synes for tiden ikke at være i fremgang. Hun kommer for sent til timerne og har for meget fravær, er meldingen. Samme besked har Inge fået med hjem på skrift.

Det banker på døren. Hun har bedt Inge komme forbi hendes stue til en snak, og nu står hun her, høj og sitrende. Der er noget rent og gennemsigtigt over hendes ansigt, og så det blik. Vågen, alt for vågen. Håret kruser lidt omkring panden og ved ørerne, hun ligefrem stråler af begavelse.

»De bad om at se mig, frøken Adler.«

»Ja, det var godt, du kom, Inge. Lad os sætte os her ved vinduet. Hvordan har du det?«

»Jeg har det vel udmærket.«

Den unge pige ser ud ad vinduet og ned i bordet, forlegen, uvillig-

»Lad mig gå lige til sagen, Inge. Jeg har set dit sidste vidnesbyrd. Betydeligt større flid og opmærksomhed måforventes i det kommende skoleår, skriver frøken Eibe. Din fysiklærerinde, frøken Meyer skriver noget i samme stil. Inge synes for tiden ikke at være i fremgang. Hun virker træt og modløs og har ofte ikke læst sine lektier. Det eneste
fag, hvor du er i fremgang, er i historie med Jens Ostenfeld. Hvorfor tror du, det er så svært i skolen lige nu?«

»Jeg ved det ikke. Jeg skal nok prøve at forbedre mig.«

Inge er studs og ser forbi hende. Hvordan trænger hun igennem den trodsighed, der slår imod hende?

»Jeg holder jo så meget af dig, Inge, og vil gerne prøve at forstå, hvordan du har det. Er undervisningen kedelig for dig?«

Hun piller ved sine neglebånd og flytter sig uroligt i sædet derovre, siger ingenting.

»Stoffet kommer let til dig, du kan det hele i forvejen. Jeg tror også, det er derfor, du kommer for sent og forsømmer mere, end du plejer.«

»Giv mig én god grund til, at jeg ikke skal forsømme,« siger Inge og ser hende kort i øjnene. Er det vrede eller trods, der udløser lynglimtet fra det sammenknebne mørke blik?

»Din tilstedeværelse er et positivt bidrag til dine kammerater og til hele skolen. Du mangler i klassen, når du ikke er her. Du hører til her. Vi skal finde ud af, hvordan vi får dig til at interessere dig for skolen igen.«

»Det gør ikke den store forskel, om jeg kommer eller ej. Nu har lærerne alligevel besluttet sig for, at jeg er et skarn. De tror, de kender mig, men de forstår mig ikke, så det kan være lige meget.«

»Inge, jeg tror godt, jeg forstår dig, og du er altid velkommen her hos mig. Jeg vil tale med dine lærere om, at du skal have lov til at begynde på en frisk. Jeg vil kontakte dine forældre og bede om lov til, at du får ekstraopgaver i fysik og matematik, der svarer til dit niveau. Og så vil jeg anbefale dig at føre en opskrivningsbog med alle dine tanker. Det vil hjælpe dig, det er jeg vis på. Dine evner er noget ganske særligt, du må ikke tabe dem på gulvet. Dem har vi sammen en forpligtelse til at værne om.«

Er hun trængt igennem, har hun fået sagt, hvad der skal siges?
Hun ser på frøken Lehmann. De slanke blege hænder på bordet, de røde pletter på halsen, dét blik. Et følsomt barn på nippet til at blive en ung kvinde.

»Flyvergriller,« siger Jens Ostenfeld, da hun nævner Inges situation for ham. Han underviser klassen i gymnastik og historie.

»I mine timer opfører hun sig storartet. Ofte ved hun næsten mere end jeg selv om de emner, vi arbejder med. Pokker stå i at tage en seminarieuddannelse, når et pigebarn på 15 kan triumfere over en med sin viden. Vi kan have nogle gevaldige diskussioner, os to. Jeg ville ikke lægge for meget i hendes forsømmelser, unge piger bliver tit lidt rundforvirrede og utidige i den alder, jeg ser det hele tiden. Det går i sig selv.«

Jens Ostenfeld er ikke bekymret, men det er hun. Når en ung pige fra et pænt hjem forsømmer skolen og ikke kan finde motivationen til at læse lektier og gøre sig umage, kan det være en alvorlig sag. Hun vil holde bedre øje med Inge Lehmann fremover.
Inge, Holte, 1930

Hovedpinen er et øksehug i panden. Det borer sig dybere ind i hende, hver gang hun flytter blikket. Udskrifterne ligger bare der, flade og døde og suger al hendes energi uden at afgive den mindste indikation. Irkutsk, Sverdlovsk, Abisko. Rasende, afmægtig stirrer hun på seismogrammerne, lægger dem i en anden orden, går rundt om arbejdsbordet for at betragte dem fra nye vinkler. Der sker noget under Jordens overflade, hun har opfanget bølgernes sære bevægelsesmønstre, men materialet giver ikke noget fra sig. Hun har arbejdet 14-15 timer i døgnet, siden Harriet og Walt var på besøg. Nu mærker hun symptomerne snige sig ind på hende, modløsheden, trætheden, de klassiske tegn, hun har mærket så ofte før. De indcirklede ankomster glor på hende fra arbejdsbordet, et spottende mangeøjet uhyre, en underjordisk kæmpe, hun ikke kan nedlægge.

»Pokker tage Abisko og Sverdlovsk, hvad rager de mig,« hvæser hun og slår hånden ned i bordpladen, så teen skvulper over.

Hun må have luft og går ud i haven, sukker og spærrer øjnene op, ser direkte op i middagssolen. Lyset brænder sig ind i øjets linse, og hvad så, hun kan alligevel ikke se det, hun vil se. Hendes krop er stærk og adræt, men hendes hoved løber indimellem af med hende og gør hende dårlig. Hovedpinen og halskataren overtager, hun mister lysten til at leve. Hun lægger sig syg, når hun ikke kan indfri sine egne forventninger og mål, når det næstbedste og det halvsløje
overtager. Hun kan ikke leve i en verden, hvor det middelmådige rækker. Hendes standarder for, hvornår arbejdet er godt nok, er så høje, at de sender hende til sengs, det er sket mere end en gang, at dårlige nerver, sammenbrud og overanstrengelse bukker hende sammen og sender hende ud på sidelinjen. Nogle gange ville lidt af Harriets nonchalance ikke være så dum at have. Hun tager sine havregrynsæsker med kartotekskortene og udskrifterne med ud på et tæppe i haven for at få lidt sol og frisk luft. Hun gennemgår seismogrammerne igen, stirrer på de uforklarlige registreringer, følger cirklerne fra seismogram til seismogram, som hun har gjort tusinde gange før.

»P-bølgerne dukker op ved jordoverfladen i skyggeområdet 103° og 143° fra epicenteret. Men hvorfor? Ud fra den viden, der er tilgængelig, er det, vi ser, ikke muligt.«

Hun er nødt til at tale med sig selv, hvis hun vil tale med et fornuftigt menneske. Det er endnu en vane, hun har overtaget fra sin far. Lyden af far, der mumlede og disputerede, når han sad alene på arbejdsværelset eller gik omkring i sine egne tanker, står som et tydeligt minde fra Willemoesgade. Som barn forestillede hun sig, at det var noget, han måtte gøre, fordi tankerne var så store og vægtige, at de ikke kunne være inde i hans hoved. Han var nødt til at tale med sig selv, for at der kunne blive plads til at vende og dreje hans ideer, som hun selv gjorde med puslespilsbrikkerne på stuebordet for at få dem til at ligge rigtigt. Senere, som stor pige, så hun hans enesamtaler som et alderdomstegn.

Tæppet i haven er som en øde ø i et stort hav. Hvordan skal hun komme til bunds i den gåde, hun er stødt på, når hun ikke har nogen at drøfte sine tanker med? Hendes chef, professor Nørlund, fejer hende af, når hun forsøger at diskutere sin forskning med ham. Han lader hende forstå, at videnskabeligt arbejde ikke er relevant i hendes stilling. Hun er velkommen til at forske, hvis der er tid
tilovers, siger han og begraver hende i administrativt arbejde og sekretæropgaver, der reelt ikke sorterer under hende. Professoren giver hende plads til at flyve med den ene hånd og stækker hendes vinger med den anden. Hun må kvikke sig selv op og går ind i køkkenet for at lave te. Mens hun står ved komfuret og venter på, at vandet skal koge, forsøger hun sig med et par raske knæbøjninger. Kroppen bliver stiv og øm af at sidde stille. Ned i knæ i en vinkel på 90 grader, armene strakt ud fra kroppen i samme vinkel, fjedre lidt, mærke musklerne arbejde, så op igen, forfra, hun laver altid otte. Runde tal er smukke og giver ro, men intet overgår primtal, der er hendes favoritter. De mange timer på Østerbro Gymnastikinstitut som ung pige har givet hende en gave for livet, benene er stærke, hendes ryg er ret som en lineal. Hun strækker armene op over hovedet. Når hun stiller sig på tåspidserne og gør sig lang, kan hun nå køkkenets træloft med det yderste af fingerspidserne. Hun bøjer sig forover, hovedet ned mellem benene, fingerspidserne på klin-kegulvet, hun må have blod til hovedet. Da hun rejser sig, mærker hun svimmelheden og en trykken bag øjnene. Hun har været her før og ved, at hun skal passe på. Når arbejdet griber hende, glemmer hun at spise. Det kommer af at bo alene. Forskningen overtager, hun opdager først sulten, når den kradser og brøler i tarmene som et rovdyr. Hun hælder det kogende vand ud over tebladene. Mens teen trækker, vakler hun ned i jordkælderen efter æg, brød og smør. Hun laver to spejlæg, skærer to skiver brød og rister dem på komfuret. Ofte ville hun stoppe der. Indtage et eller andet spiseligt uden at tænke nærmere over det. Fylde kroppen med energi, som man fylder en lampe med petroleum, en praktisk foranstaltning, der sikrer så og så mange brændetimer, hurtige bidder stående ved køkkenbordet og så tilbage til arbejdet. I dag stikker hun i gummistøvlerne for at klippe purløg, hun henter salatblade og en håndfuld radiser i køkkenhaven, hun må passe på sig selv, der er ikke
andre til det. Æggene på det ristede brød ser indbydende ud, da hun har pyntet dem med grønt, hun drysser lidt salt og peber på, vasker hænder og strammer knolden i nakken. Så tager hun teen og tallerkenen med tilbage til tæppet i haven og under sig selv en spisepause. Feriedagene er snart forbi, på mandag skal hun tilbage på instituttet.

I maj modtog hun en invitation fra den svenske konge. Synet af den tykke, hvide kuvert med det fremmede frimærke sendte en lille forventningsfuld strøm igennem hende, da den sad fastklemt i hendes brevsprække en tidlig morgen. Den dobbeltforede kuvert med tungekant og svungen sort skrift var så indbydende og fuld af løfter, den fortjente at blive åbnet ordentligt. Hun hentede den tyske brevkniv af sølv, hun har arvet efter far, og åbnede kuverten i et rent, skarpt snit. Indersiden var beklædt med lyseblåt silkepapir. Allerede inden hun tog det kraftige hvide kort op, vidste hun, at det var noget ganske særligt. I kuverten lå en invitation til te på Stockholm Slot. Majestætens monogram var imprægneret i guld, invitationen var skrevet med smuk og tydelig skrift.

H.K.H. Konungens Forste Hovmarskalk får hårmedpå Nådigste efallning åran inbjuda Froken I. Lehmann till The hosH.M. Ko-nungen å Stockholms Slott tirsdagen d. 17. augusti 1930 kl. 4 e.m.

Klådsel: Formiddagstoilette med hatt.

Forstå valvet 2 tr. upp.

I håndelse av forhinder torde detta kort snarast återsendes.

Hun sad længe med invitationen i hænderne og turde næsten ikke røre sig, for i det sekund hun bevægede sig, ville den naturlige rotation af tid og hændelser, tanker, gøremål, almindeligheder skubbe hendes store nu til side og gøre det mindre, verden ville
blive normal igen, og det måtte ikke ske endnu, hun var ikke klar til at lade øjeblikket forsvinde i tiden og tingene. Der var intet, hun hellere ville end at rejse til Stockholm. Invitationen lå nogle dage på hendes skrivebord, før hun fandt modet til at skrive til professor Nørlund. Om der eventuelt ville kunne gives hende tre fridage i august, så hun kunne besøge Stockholm Slot? Hun forestillede sig, at hun på en sådan rejse ville repræsentere såvel Geodætisk Institut som Danmark, og håbede derfor, at professoren kunne betragte besøget som en del af hendes arbejde. Derfor tillod hun sig at forespørge, om det mon ville være muligt at få dækket rejseudgifter og en overnatning på et pensionat i den svenske hovedstad, hun havde undersøgt, hvad en togbillet på 2. klasse kostede. Hun skrev brevet igennem flere gange, før hun var tilfreds, og lagde det i hans dueslag. Senere på dagen kom hun i tvivl om en formulering, måske lød hun for selvsikker, for overbevist om sin ret til at rejse og endda frejdig nok til at bede om at få sine udgifter betalt. Det gik op for hende, at hun ikke havde været ydmyg nok og skyndte sig ud til dueslaget igen, men brevet var væk. Nørlunds tilbagemelding kom allerede dagen efter. Med den hurtige svartid vidste hun, allerede inden hun åbnede kuverten, at hun ikke skulle forvente sig gode nyheder. Tilladelser trækker som regel i langdrag, afslag kommer med det samme. Professoren så sig desværre nødsaget til at afslå hendes anmodning, der kunne ikke gives hende fri til at drikke te med den svenske konge i arbejdstiden. Hvis hun ønskede at bruge feriedage på formålet, var hun fri til at gøre det, men det blev selvsagt uden løn. Han afsluttede brevet med en reprimande.

Ej heller kan statsgeodæten forvente at få private rejseudgifter betalt af statsmidler.

En del af hende var ydmyget og skuffet, en anden del fandt vel professorens holdning ganske rimelig. Alligevel var hun forlegen
og ærgerlig over at afslå invitationen, selvbetalt ferie og uforudsete udgifter kunne ikke komme på tale. Hun har aldrig set Stockholm og ville gerne se den som officielt indbudt, den gamle udlængsel og en lille forfængelighed trak i hende. Kortet blev returneret til hofmarskalen, hun undskyldte sig og bøjede sig over sit arbejde.

*

Af alle dufte er der ingen som den af nyslået græs. De tætte totter hvirvler op i et friskgrønt brus og regner ned på plænen. Mange haveejere betragter græsslåning som en sur pligt. Selv elsker hun at gå bag sin plæneklipper og se græsset flyve til begge sider. Bane efter bane med konkret, håndfast arbejde, lange lige rækker af nyklippet plæne og meningsfuld beskæftigelse. Hun fløjter. Den friske duft kildrer i næsen, hun nyser, og efter flere dage alene bliver hun næsten forskrækket over sin egen lyd. Op og ned ad skråningen med græsslåmaskinen, hun er svedig og forpustet, da hun kan tage turen op for sidste gang. Hun sætter sig på terrassen med et glas saft og kigger ud over plænen. Det her er mit, tænker hun, det har jeg selv skabt. I Holte er der ingen i grøngrå uniformer med guldsnore på skuldrene, der sætter takten, her bestemmer hun. Afrejsedagen er altid vemodig. Klokken 9 i morgen tidlig begynder en ny arbejdsdag. Hun gør rent i huset og pakker sine ting. Det er ikke meget, hun har med, en enkelt bluse at skifte med, en natkjole, en smule undertøj, en tandbørste og hendes gode nederdel, som hun bruger hver dag. Det er kartoteksæskerne, der fylder mest. OTA Solgryn-æskerne, som hun klipper over i et skråt snit oppefra og ned. Hun transporterer dem opretstående i en papkasse, så der ikke kommer uorden i papirerne. Da alt er pakket, går hun en runde i køkkenhaven for at få friske bær og grøntsager med hjem. Hun plukker også et par buketter, hun vil cykle forbi sin mor i morgen efter arbejdstid med
frisk grønt og lidt kønne blomster. Hun kan lige have det hele på bagagebæreren og i cykelkurven. Turen gennem Vaserne og rundt om søen er den smukkeste vej hjem. Med solen i ansigtet sidder hun højt til vejrs på sin sorte damecykel og holder et lille foredrag for sig selv for at opsummere, hvad ferien er gået med.

»Når vi undersøger det store jordskælv i New Zealand og fokuserer på europæiske målestationer i P-bølgernes skyggezone, 103° til 143° fra epicenteret i Murchison, ser vi nogle ankomster i en anden afstand, end man skulle forvente. Disse ankomster kan ikke forklares ud fra de antagelser, vi har om Jordens opbygning. Det kan se ud, som om P-bølgerne brydes. ...«

To unge mænd med sixpencekasketter og elegante herrecykler kommer op på siden af hende, hun har ikke hørt dem nærme sig. Hun tier straks. De hilser på hende med smørrede grin, hun nikker afmålt, koncentrerer sig om vejen, ser lige frem. Måske tror de, at hun er skør. Selv på cykelstien falder hun igennem, men de kan tænke, hvad de vil. Hun lader dem overhale og venter. Da cyklisterne er ude af syne, genoptager hun snakken, hvem skulle hun ellers forklare sig til? Ordene gør godt, det er nødvendigt at sige dem højt. De frigør andre ord, løsner tankerne, får ideer til at forme sig. Der er altid en forklaring. Næste skridt er at undersøge, om det mønster, hun ser, går igen ved andre store jordskælv end de europæiske, hun må vende blikket mod Japan, Amerika. De relevante målestationer skal kontaktes, hun må skaffe sig adgang til de registreringer, hun har brug for.

Den lange vindueskarm ud mod haven er et sørgeligt syn, da hun træder ind i sin stue på Kastelsvej. Hun har glemt at bede nogen om at låse sig ind og vande, potteplanterne er halvdøde, karmen flyder med døde fluer. Hun finder vandkanden i køkkenet og går fra plante til plante, fluerne børster hun ned i sin hule hånd og lader dem drysse ud ad vinduet. Hun bor i stuelejligheden og betragter
udendørsarealet med det lille græsstykke som sit eget. Når hun kommer fra Holte og træder ind i lejligheden, er det altid med en grå tyngde af længsel i maven. Lave lofter og små rum får noget i hende til at bukke sig indad, hun må have luft og vidder, nyslået græs, fugle og træer. Blomsterne i vindueskarmen, plænen og bedene i haven på ejendommens sydside er det, der gør, at hun trods alt kan holde ud at bo i byen. Hun pakker ud og sætter kartoteksæskerne frem på skrivebordet. Al den energi, hun har lagt i forskningen de sidste 14 dage, må indkapsles og gemmes væk, til hun igen har tid til at dykke ned i materialet. I det lille køkken koger hun rødgrød af de bær, hun har haft med hjem. Mens hun spiser, tvinger hun sig selv til at stille ind på første arbejdsdag efter ferien. I morgen vil hun stå tidligt op og cykle ind til instituttet. Foran hende venter lange dage, breve, møder, administration, bureaukrati. Den evige kamp med officersstaben kan begynde igen. Hun er taknemmelig over sin faste stilling, men glæder sig på ingen måde til at komme tilbage.
Inge, København, 1905-1907

Hun går på en tynd line. Hvis hun stirrer lige frem uden at tænke sig om eller se sig til siden, går det nogenlunde. Hvis hun ser op, stiller spørgsmål eller træder det mindste ved siden af, falder hun dybt og hårdt. Skillelinjen mellem inde og ude er hårfin. Hvis hun makker ret og gør, som mor og far og lærerne siger, er alt godt med dem, men hvad med hende selv? Hvor hører hun hjemme, hvor kan hun stille sig, så alle bliver tilfredse? Da hun var yngre, var skolen en daglig opdagelsesrejse. Latinske reglers undtagelser, Pythagoras og Euklid, astronomi og optik, de puniske krige. Alt, hvad der var værd at beskæftige sig med, fandt hun på Hanna Ad-lers skole. De sidste par år er hun begyndt at tabe interessen. Hun møder op uden at have læst en eneste lektie, lærerne tager afstand fra hende, hun lægger sig syg og tænker sig tosset. Mor græder og vrider hænder, halsen bliver rød og spættet af bekymring, far lukker sig inde i arbejdsværelset, når han endelig er hjemme. Hun er 17 år og har små og store kampe med alle, der betyder noget for hende. Det eneste, hun ønsker sig, er at rejse langt væk, væk fra mors blussende hals og de sårede blikke, den dårlige samvittighed, væk fra balancekunsten. Allermest ønsker hun at rejse væk fra frøken Eibe. Lektion efter lektion står den engang så højtelskede matematiklærerinde foran hendes pult og efterlyser noget, hun ikke længere kan finde i sig selv.

»Hvor er dit hoved, Inge, jeg beder dig fremlægge en såre enkel
lektie. Hvad er der blevet af klassens lys? Du tvinger mig til at skrive hjem til dine forældre igen. Det er skammeligt.«

Noget er anderledes.

Hun er anderledes.

Det er juletid, hun går i 11. klasse, og hele årgangen skal vælge, om de vil på matematisk eller sproglig linje. I flere uger bliver der ikke talt om andet. Alle lufter deres tvivl og spørger til hinandens valg, men ingen spørger hende. Både hendes kammerater, forældre og lærerne tager for givet, at hun vil vælge matematisk linje. Selv vakler hun. Matematikken er en del af den, hun er, men sprogene er noget andet, fremmede og eksotiske, fulde af løfter om rejser og nye verdener. Som sproglig student forestiller hun sig, at hun kan få en stilling i udlandet. Engelsk, tysk og fransk har hun allerede fået lært temmelig godt, og lidt latin til husbehov. Hun drømmer om at tage den store latinprøve og vil gerne lære græsk. Matematikken vil hun også holde fast i. I virkeligheden vil hun slet ikke vælge, det føles naturstridigt at afskære sig fra viden. Den tvang, hun føler sig udsat for, gør hende søvnløs og ude af sig selv. Hun lægger sig syg med hovedpine og halskatar og kommer ikke i skole. Hun ligger i mørket på sit kammer, ulykkelig over at skuffe far, der som det naturligste i verden forventer, at hun gør, som han siger. Valget føles fundamentalt: Skal hun gøre, som alle forventer, eller skal hun følge sin egen lyst? Hun ender med at vælge sig selv og høster berømmelse blandt sine klassekammerater for sit mod, men presset fortsætter, far og lærerne accepterer ikke hendes valg om at blive sproglig. Hun har forsøgt at forklare sig, men far er så sjældent hjemme, og når han endelig er her, taler han mere, end han lytter.

»Du er den fødte matematiker, Inge. Hvis du vil være polytekniker ligesom mig, må du vælge matematisk linje.«

»Men jeg vil lære græsk og latin, matematikken kan jeg allerede. Frøken Eibe kan ikke lære mig mere, jeg spilder min tid.«
»Naturvidenskaben danner grundlaget for den verden, vi lever i. Hvor lidt vi end ønsker det, kan verden godt bestå uden græsk og latin. Shakespeare og Homer er fine fritidssysler, men vi bør altid vælge det nyttige.«

»De andre piger har valgt sproglig,« pipper hun.

Foran far er det svært at finde den skråsikkerhed, hun demonstrerer i skolen.

»Du er ikke som de andre piger, Inge. Samfundet har brug for sekretærer og lærerinder, men vi har også brug for kunstnere og videnskabsfolk. Du må stræbe efter det matematiske. Det er din bane.«

»Men vælger jeg så ikke også den sværeste vej? En ensom vej?«

På hans vigende blik kan hun se, at han giver hende ret. Alligevel taler han videre i samme skure.

Det eneste sted, hun kan lufte sine tanker, er i den opskrivningsbog, Hanna Adler rådede hende til at føre, da uroen først faldt over hende. Den lille grå bog er blevet det reservoir, hun kaster alle sine kvaler og dilemmaer i.

København den 21. marts 1905

Ja, nu er det allerede længe siden, jeg blev tvunget til at indse, at jeg ikke kunne blive sproglig. Jeg retter mig efter faders ønske, men jeg ved også godt, at matematisk linje vil komme til at kede mig forfærdeligt. Jeg tør slet ikke mere se frøken Eibe i øjnene af frygtfor, at jegskal komme til at tude af fortvivlelse. Hun er en gammel, tør pergamentrulle, som lider af kronisk gnavenskab. Jeg kan ikke holde ud at anstrenge mig med et fag, som er mig så inderligt ligegyldigt og efterhånden ligefrem forhadt, og jeg kan ikke for min samvittighed stoppe det helt. For det første er det en skam at drive i matematik og fysik, fordi der dog bliver
betalt mange penge for, at jeg skal lære det, og for det andet er det en underlig fornemmelse at få skænd og dårlige vidnesbyrd i fag, som alle parter ved, at jeg med største lethed kunne læse. I de sidste dage har jeg været aldeles sløj og utilpas, og jeg tror, det ender med, at jeg bliver alvorligt syg. Jeg er svag og udmattet af at ligge vågen natten igennem og tænke på, hvad jeg skal gøre.

Ordene er den eneste lindring, hun kender til, når hendes hoved løber af med hende og splintrer hende i tusinde stykker. For hvad skal formålet med hendes tilværelse være, hvilken fremtid venter hende, hvor hører hun hjemme?

København den 13. januar 1906

Mennesket er skabt for at udrette et eller andet, stort eller småt, men hvor skal man tage fat, hvad er det, man skal arbejde på for at gavne menneskene? Nogle studerer historie og sprog. Det er interessant for den enkelte, men hvilken betydning har det for menneskeheden? Andre helliger deres liv til naturvidenskaberne, men er de lykkeligere af den grund? Livet er og bliver mig en gåde. Så arbejd på at løse den. Ja, men hvordan lader det sig gøre? Gåden bliver alligevel ikke løst med mig. Kun én ting ved jeg: Jeg må ud! Men jeg kender ikke det mindste tilforholdene i fremmede lande. England er et stort og mægtigt land, som det nok kunne være umagen værd at stifte bekendtskab med, men jeg aner hverken, om det kunne være muligt for mig at opnå en stilling der, eller hvilken type stilling det kunne være. Det er en stor tvivl alt sammen. Jeg er ved at blive syg nu igen. Der må hensynsløshed til, hvis et menneske skal frem her i verden, det er jeg sikker på.
Trangen til at rejse væk deler hun med sin nye veninde Ebba Strand-bygaard. Når de taler om, hvad de skal lave efter studentereksamen i 12. klasse, siger Ebba:

»Tænk, hvis man kunne rejse ud i den store verden. Hvor er det fjollet, at man ikke er blevet et mandfolk. Så blev jeg opdagelsesrejsende, det ved jeg da.«

Ebba er flyttet hertil fra Vestjylland og er både klog og kvik i replikken. På sit drævende, lune vestjyske formår Ebba ofte at sætte ord på det, hun selv tænker, men ikke kan eller tør formulere. Med sin hjertelige, direkte facon har Ebba formået at trænge ind bag den skal, hun altid har omgivet sig med, de tilbringer nu næsten al deres fritid sammen. Det var Harriet, der præsenterede hende for Ebba, og de fik hurtigt så meget at tale om, at Harriet er gledet i baggrunden.

»Find dine egne veninder,« vrisser Harriet, men det går ikke lige så let for hende, og det ved hendes søster udmærket godt.

Søvn får hun stadig ikke meget af. Det er ikke bare fremtiden og meningen med tilværelsen, der holder hende vågen, det er også denne buldrende ild indeni. Forelskelsen i Jens Ostenfeld gør hende ude af sig selv, det er næsten umuligt at gå i skole og vide, at han ikke ser andet end en dygtig elev i hende. Samtidig er det umuligt at blive hjemme. Når hun i nogen tid ikke har set ham, kan hun godt bilde sig ind, at det er gået over, men bare hun kommer i nærheden af ham, er hun helt i hans magt igen. Hun er altid glad for at udpege hans fejl og få lov til at kritisere ham, tit er hun nærmest uforskammet over for ham, fordi hun håber, det kan vise hende, at der i virkeligheden ikke er noget ved ham. Forelskelsen er en forbandelse, hun vrider og snor sig for at slippe ud af dens greb, men det nytter ikke.
Jeg må ud i frikvartererne for at se ham og helst tale med ham, og opnår jeg det en enkeltgang, så vedjegikke, hvad jeg skal sige til ham, eller også svarer jeg ham genert og uvenligt. For der er jo kun én ting, jeg vil tale med ham om, og derefter kunne jeg tale med ham om alt mellem himmel ogjord! Jeg har interesse for hvert ord, der udgår fra hans mund, men så er det, at den instinktmæssige fornemmelse siger mig, at hvis jeg først kommer til at tale rigtigt med ham én eneste gang, så vil sorgen være dobbelt så tungat bære på senere. Jeg håber inderligt på, at det må lykkes migat stå imod, så længe jeg endnu har noget med ham at gøre. Der er kun to måneder tilbage af skolen. Flår jeg kunnet holde det gående tre år, må jeg vel også kunne holde det ud så længe. Kunne jeg da bare glemme ham! Det er mit oprigtige ønske. Hvis han endnu, efter at jeg ikke har set ham et år, har sin gamle magt over mig, ved jeg ikke, hvad jeg skal gøre. Søge at vinde ham. Ja, men hvordan skulle det kunne tænkes, at jeg - Inge Lehmann - skulle kunne lykkes med det? Han elsker sin kone, sværmer for Erna Dahl og synes godt om en hel række andre unge piger på skolen. Jeg kan godt indse, at han i mange ting handler forfærdeligt forkert, jeg sympatiserer måske i de fleste tilfælde slet ikke med ham, men jeg elsker ham. Jeg kan ikke andet. Én ting er min trøst. Jeg tror ikke, der er en eneste, der ved det, han ved det sikkert slet ikke. Så ville han være forfængelig nok til blot af den grund at interessere sig for mig. Jeg har gjort, hvad jeg kunne, for at holde det tilbage og har ikke nogensinde givet efter for det. Min naturlige indesluttethed og generthed har støttet mig umådeligt. Jeg er langtfra i besiddelse af den selvsikkerhed og hensynsløshed, som er nødvendig for et lykkeligt udfald af denne kamp. Men jeg har nu alligevel en voldsom energi, som
kan erstatte det, når jeg bliver opflammet til kamp for en sag. I dette øjeblik kunne jeg godt gå løs. Men det må ikke ske. Først må jegprøve, om det ikke kan lykkes mig at glemme.

Det er ikke bare hende, der ligger under for hr. Ostenfelds maskuline udstråling. Hans tilstedeværelse i rummet påvirker også de andre piger og endda visse lærerinder og mødre. Kvinder har det med at opføre sig som liggegale høns i hans nærhed. Selv drengene i klassen charmerer han. En dag talte han i fægtetimen om vigtigheden af at bevare en sund sjæl i et sundt legeme.

»Men hvordan sørger man for at holde sit legeme sundt, hr. Osten-feld?« spurgte Anna og fik klassen til at rødme og fnise.

»Man holder sig i vigør med sund kost, daglige legemsøvelser og frisk luft. Et godt og aktivt liv, frøken Anna.«

»Hvad med Dem selv, hr. Ostenfeld, får De altid selv den daglige gymnastik?« blev Anna ved, og de måtte bide sig hårdt i læberne og gemme sig bag hænderne for ikke at grine højt af Anna Olsens skamløshed. Hr. Ostenfelds blik løb hele vejen rundt blandt fægterne, der stod i en halvcirkel omkring ham. Han så ud til at overveje, om han skulle sende Anna ned i frøken Adlers stue eller bare uden for døren, men sagde i stedet:

»Hvordan jeg holder mig sund og rask, er min sag, frøken Næsvis.« Han rømmede sig. »Og nu tilbage til spidskontrol med kården.«

En spruttende latter rejste sig mod gymnastiksalens loft, hr. Ostenfeld selv lo højest. Resten af lektionen hvilede der om muligt en endnu større respekt om hans person. Den mand. Hun føler sig ladet, tung og varm af diffus længsel, når hun tænker på ham. Denne sugen og higen i kroppen, en voldsom spænding og energi, hun ikke før har kendt. I tvivlen, i søvnløsheden, i udlængslen, i forelskelsen mærker hun, at der bor en vældig kraft i hende, men hvordan kan hun anvende den klogt, hvordan tager hun bedst vare på sig selv?
Hun må bort. Ud. Væk fra lille indspiste Østerbro og København. Væk fra fars altoverskyggende holdninger, mors bekymrede blikke og Jens Ostenfelds vældige magt over hende. En dag går hun ind til annoncebureauet AUG J. Wolff & Co. i Skindergade for at indsætte et avertissement i Set. Thomæ Tidende. Hvert bogstav er dyrt at sætte, hun forsøger at fatte sig i korthed:

Dansk kvindelig student

Ønsker lærerindeplads hos en dansk familie i Vestindien. Billet mrk. »Vestindien 7132« modt. AUG J. Wolff & Co. ann. bur.

København.

Annoncen koster fem kroner, en ren formue, men hun må finde en bestemmelse med sig selv, noget må der ske. I første omgang fortæller hun ikke om annoncen til mor og far, men da der efter nogle uger kommer svar fra en dansk familie, er hun nødt til at gå til bekendelse og vise brevet frem ved middagsbordet.

»Hvor kunne du,« siger mor. »Kaste dig ud i noget så forrykt! Vil du da,« hendes brystkasse hæver og sænker sig heftigt, hun er så opbragt, at hun ikke gør sine sætninger færdige. »Vil du da rejse om på den anden side afjorden, væk fra din familie, helt alene, du, der dårligt nok har kræfter til at passe din skole på den anden side af Østerbrogade, du med dit skrøbelige helbred?«

Mor knytter sine små stramajhænder og græder ned i suppen, halsen blusser og spætter.

Hun forholder sig neutralt skuldertrækkende til mors melodrama og vender sig mod far, men han ryster opgivende på hovedet, som om hun er en uvorn unge, der kun er til besvær.

»Har du da slet ikke dit liv kært, Inge? Jeg må sige, at jeg havde tiltænkt dig mere fornuft end som så. At indrykke et dyrt avertissement uden at rådføre dig med os først. At rejse til en fremmed
verdensdel med undertrykkelse og optøjer. Hvordan skulle du kunne begå dig i et alt for varmt klima hos mennesker, der ikke tænker og lever som os?«

Han har rejst sig og vanker omkring i stuen med sin pibe for til sidst at mure sig inde bag den lukkede dør på arbejdsværelset. Dagen efter finder hun et ark papir, der er skubbet ind under hendes dør i nattens løb. Det er fars sirlige håndskrift.

Maori-Guvernante

En ung pige, der anser det for sin livsopgave at være guvernante for en tilkommende maorihøvding, for senere at blive ædt af samme, søger plads som sådan eller i mangel deraf hvad som helst på New Zealand. Billet mrk. »Temmelig naiv« bedes indlagt på bladets kontor i løbet af otte dage.

Hun kommer ikke til Vestindien. I stedet krydser hun Storebælt og bliver privatlærerinde hos en fabrikantfamilie i Skåde Bakker. Far kender en grosserer i Silkeborg med forbindelse til John Wied. Han og hans hustru, Amalie, modtager hende som et skattet medlem af familien i deres overdådige bolig, Villa Arnak. Under villaens kobberspir og de høje dekorerede lofter underviser hun familiens børneflok i matematik, engelsk og litteraturhistorie, hun opdager tilfredsstillelsen ved at lære fra sig og glæden ved at frigøre sig fra de faste roller i Willemoesgade. I de mange smukke rum med de bløde møbler og de lyse tapeter leves livet modstandsløst i en enkel, selvfølgelig overdådighed, hun glider ind og gør stedets rolige, landlige rytme til sin egen. Når hun ikke er sammen med børnene, går hun ture eller sidder hos Amalie Wied, der ved alt om blomster og farver og opera og kalder hende sin plejedatter. Dagene er glatte og gyldne som i barndommens ferier på Kulien og i Hellebæk, hvor far lærte dem at svømme, og onkel Julius tog hende og Harriet med
i sin robåd for at fiske. Hun sover som en sten i Solstuen, det store lysegule værelse ud til parken, som er hendes, og ikke en eneste gang må hun lægge sig syg. Familien Wieds sorgløshed omslutter hende, tvivlesygen forsvinder. Her kunne hun slå sig ned for evigt. I skovene omkring Skåde Bakker beslutter hun sig for, hvad hun vil, når skoleåret er omme. Hun vil følge sit hjerte og studere på universitetet. Far mener, hun hører hjemme på Polyteknisk Læreanstalt, og forsøger til det sidste at få hende til at ændre mening, men denne gang holder hun fast i sit eget ønske.
Ida, København, 1907

Inge har altid været helt sin egen. Lige fra fødslen var hun svær at gøre tilpas. Skrøbelig og aparte og alligevel så trodsig, at hun altid endte med at få det, som hun ville. Hvis hun lagde hende ud i solen i den nye barnevogn, var det for varmt, blev hun lagt i skyggen, var det for koldt. Som barnets mor følte hun sig skyldig. Var det noget, hun gjorde forkert, forstod hun ikke sit eget barn? Hvordan trøster man et barn, der ikke kan sætte sin finger på den ene ting, der er gal, fordi alt er galt? Almindelige hverdagslyde fik hende til at fare sammen. Sart, alt for sart. Tøjet kradsede, tæppet kløede, lyset var for skarpt, kulden gjorde ondt, varmen gav hende hovedpine, maden brændte på tungen. Skænd og smæk gjorde bare det hele værre. Senere kunne hun nægte at komme ud fra sit kammer en hel dag, hvis hun følte sig uretfærdigt behandlet, nægte at tale og spise og sove kunne hun også finde på. Denne stærke krænkelse over småting, disse nådesløse domme over hende selv og andre, og denne mærkelige evne til at lade sig opsluge af det, hun har sat sig for. Allerede som lille udviste hun en jernvilje, alting måtte være på sin rette plads, korrekt og formelt. Et sært barn. Og så dette vidt opspærrede blik, der næsten sugede informationer ud af omgivelserne.

Overfølsom.

Klogere, end godt er.

Et skravl.
Så direkte formulerede hun det aldrig selv, men det gjorde Karen, den jyske tjenestepige.

»Åh, dit bette skravl. Står du nu der på din udkigspost igen? Hvorfor leger du ikke med din søster?«

Svageligheden kom til at præge hendes egen omgang med den ældste datter. Hun forbød Inge at læse og tælle ved vinduet mere end en time om dagen og pakkede hende ind i alt for meget tøj. Når pigerne tog overtøjet på og gjorde sig klar til at krydse Østerbrogade for at gå langs Sortedams Sø hen til skolen, snurrede hun et uldent halstørklæde om halsen på Inge langt ind i maj og sendte hende ned ad trappen med en regn af formaninger i ryggen, mens Harriet fik lov til at løbe af sted med åben frakke og bar hals og lykken lysende ud af det bløde ansigt.

Gå nu forsigtigt, Inge.

Se dig nu godt for, Inge.

Pas nu på, Inge.

Hun har elsket sine børn lige højt, men Harriet var nemmere at holde af. Mere ligetil. Så vaks og nem at gøre glad. Harriet, der altid var sund og rask og temmelig livlig, Harriet med det mørke hår, der krøllede så fint om det kønne hoved. Opmærksomhedskrævende, sagde Alfred om yngstebarnet. Dramatisk anlagt. En stor mundfuld. Men hellere det end alle Inges ideer. Tælleriet blev ved, til hun var omkring otte år. Hvis noget afbrød hende, blev hun tavs og stiv, indtil hun fik lov til at tælle færdig. Det gik så vidt, at de blev urolige. Barnet var en prøvelse, hendes egen tålmodighed rakte ikke altid, og Alfred var så sjældent hjemme. Situationen skilte dem ad, for hvad var det rigtige at gøre, hvad stiller man op med et barn, der tænker på tallene som sine venner? Siden hun var ganske ung, har hun haft en forfærdelig evne til at tænke sig syg. Helt almindelige ting har det med at udvikle sig til store uløselige dilemmaer i pigens hoved. Hun har flere gange måttet tilkalde doktor Hassing, der ikke
kan forklare, men blot konstatere, at det hver gang er det samme: hovedpine, halskatar, formindsket livslyst.

»Unge piger i almindelighed tåler sjældent at læse og bryde deres hoveder i alt for høj grad,« siger doktoren. »Ro, hvile og frisk luft til at klare tankerne er mit bedste råd.«

De blege kinder, de spørgende brune øjne, det kantede gemyt. I de ældre klasser stødte flere problemer til. Skolen meldte om sløseri og dovenskab, hjemme var hun kontrær og polemisk, alting ville hun diskutere. Hvis det ikke var militære spørgsmål, var det arveret eller den danske grundlov. Alt havde hun en mening om, simpelthen alt. Ingen er klogere end en 18-årig, der intet har set af livet, tænkte hun, men varede sig for at sige det højt og møde den 18-åriges vrede.

»Hvor jeg dog længes efter at rejse væk fra dette lille, fodslæbende land,« kunne Inge finde på at henånde, når hun sad i stuen og bladrede rastløst i Politiken. Alfred var ubetænksom nok til at gå i diskussion med hende.

»Jamen, lad os da endelig høre. Hvad ville du ændre, hvis du havde magt?«

»En ting synes jeg, man kunne begynde med. Lad os få arveretten afskaffet, så hustruen og ikke børnene arver manden. Arveretten er efter min mening den lov, det meste af samfundets uretfærdighed beror på.«

»Så du ville afskaffe arveretten i morgen, hvis du var statsminister?«

Alfred smilede, og det provokerede Inge, der rettede sig op i stolen, opsat på at argumentere for sin sag.

»Nej, så langt er vi ikke endnu, at den kan ophæves. For hvad skal så alle de stakkels ugifte kvinder gøre, som står uden retslig repræsentation og uden midler til at klare sig? Der er mange forhindringer for en kvinde at overvinde, hvis hun vil opnå et selvstændigt erhverv,
og de skal ryddes bort ad lovgivningens vej. Den retfærdigste måde var at give kvinderne indflydelse på lovgivningen og lade dem selv om at skaffe alle ulighederne mellem kvindens og mandens stilling bort.«

»Så du ville give kvinder valgret?«

»Ugifte kvinder må have valgret. Og dernæst skal arveretten afskaffes. Valgretten har ingen betydning for gifte kvinder, men ugifte kvinder og mænd må stilles lige.«

»Men hvis ugifte kvinder skal have samme ret som mændene, skal de så ikke have de samme pligter? Bør ugifte kvinder så ikke også have værnepligt? Og hvad med andre mandlige samfundspligter som eksempelvis snekastning ved egen bolig? Skal vi så til at sende ugifte kvinder i militær tjeneste og ud på gader og stræder for at kaste sne?«

Alfred mente at have besejret sin datter med sine argumenter og smilede tilfreds.

Inge tænkte sig om.

»Snekastning vil jeg mene spiller en ret underordnet rolle, og værnepligten kan vi nok komme udenom. De mænd, som går fri af værnepligten, bevarer jo også deres valgret. I øvrigt mener jeg, at al krig engang i fremtiden vil blive afskaffet, selvom det nok vil vare længe endnu.«

Al den ungdommelige påståelighed og palaver. Selv den diskussionslystne Alfred måtte kapitulere. Hvor ofte har hun ikke ønsket, at Inge ville købe sig en ny kjole og et par elegante sko og gå til selskaber som andre unge piger. Nu er hendes døtre efterhånden ved at være unge voksne kvinder, og de forskelle, der altid har været så tydelige mellem dem, består. Harriet læser hos nogle af de største scenekunstnere i det håb at komme på Det Kongelige Teaters Elevskole. Med Harriets held og nette ydre skal det nok lykkes hende, William Bloch og Peter Jerndorff mener begge, at hun har talent.
Inge studerer matematik på Københavns Universitet. Et aparte valg, men ingen er overraskede. Hun klarer sig godt, og siden hun tog sin beslutning, er der faldet en behagelig ro over hende. Alligevel taler Alfred om, at hun bør skifte og læse til polytekniker, han er bekymret for hendes fremtid. Hun har prøvet at forklare sin mand, at han har for stor magt over Inge. Han må lade hende træffe sine egne valg og ikke tvinge sin egen vilje igennem.

»Pjat,« siger han. »Det er min opgave at hjælpe hende til at træffe kloge beslutninger. Med mine forbindelser ville jeg kunne skaffe hende en friplads på Polyteknisk Anstalt. På længere sigt er der ingen fremtid på Det Naturvidenskabelige Fakultet for en ung kvinde. Som polytekniker vil der være en sikker stilling til hende. Lige nu uddanner hun sig til at være skolelærerinde for småbørn. Vores Inge. Med det hoved. Det er synd og skam.«

»Alfred! Sig ikke den slags. Der må da være håb for en flittig og begavet ung kvinde.«

»Du ved, at jeg ikke sværmer for okkultisme, jeg må dog sige tingene, som de er. Matematikken og fysikken er en lukket klub, hun slipper aldrig ind. Som familiens forsørger må jeg sikre mig, at der er et udkomme til hende, når hun er færdig med at studere.«

Bekymringerne for den ældste datter er svære at slippe. Alle Inges store drømme og høje idealer. Bare hun ikke bliver skuffet.

Inge, København, 1931

Væggene på Geodætisk Institut er blanke og grå. De indrammede topografiske kort, reliefkortene og kobberstikkene hænger tæt som på et museum. Hun går hen mod sit kontor, et lille lukaf for enden af den lange gang. Om de mange kort pynter, kan diskuteres, men hun prøver at vælge sine kampe. Hvis hun formastede sig til at hænge noget andet op, selv på sit eget kontor, ville det øjeblikkeligt blive fjernet. Depotforvalteren står for alt materiel, lige fra biler og bygninger til linealer og passernåle. Han bestemmer, hvad der skal hænge på væggene, og alt andet, der har at gøre med den praktiske drift af instituttet. I sin stab har han lagerarbejdere, arbejdsmænd, chauffører, mekanikere, kontorassistenter og vogter over instituttet, som var det hans personlige rige. Den eneste, der rangerer over depotforvalteren, er professor Nørlund. I håndtasken har hun sine brune skiftesko til kontorbrug og en ren bluse. Hun cykler til arbejde og ankommer i god tid, så hun kan bruge de første fem minutter af arbejdsdagen på at omstille sig fra friluftskvinde til embedsmand. Her på sit kontor skriver hun sine ugentlige bulletiner, hun holder sig opdateret på nyt fra sine internationale kolleger og sørger for alt administrativt, der vedrører målestationerne. Professor Nørlund lader hende sidde i en god fast stilling i en utryg tid, hvor mange mennesker må hutle sig igennem. Til gengæld tager han sig den frihed at bede hende om at udføre arbejde, der ikke hører under hendes stillingsbeskrivelse.
Som statsgeodæt og chef for den seismiske tjeneste burde hun ikke oversætte og renskrive Nørlunds breve og videnskabelige artikler, det ved selv han. Inden han overdrager hende sine papirer, spørger han altid med påtaget hensynsfuldhed, om hun mon har tid, men det ligger i luften, at det har hun. Ved siden af sit egentlige arbejde er og bliver hun professorens modvillige supersekretær. Resultatet er, at der ikke er tid til at forske i jordskælv i seismisk afdeling, ironien burde bide ham i skægget. Forskningen er en næsten forbudt interesse, som hun må dyrke privat og alene, når hun har fri og holder ferie. Hun inddrager til en vis grad sine udenlandske kolleger Beno Gutenberg og Harold Jeffreys i sit arbejde, hun skriver og spørger dem til råds, men føler sig alligevel temmelig alene i sit forsøg på at forstå problemet med de brudte P-bølger, der konstant kværner i hendes hoved.

Instituttet ligger i Proviantgården på Slotsholmen. Fra sit vindue kan hun se kanalens liv af både og pramme, der fragter mennesker og varer omkring i byen. Herfra kan man ikke se, at mange københavnere lider, men når hun cykler hjem fra arbejde om aftenen, ser hun stadig flere tiggere og hjemløse i gaderne uge for uge. Arbejdsløsheden nærmer sig 25 procent blandt de forsikrede, det reelle tal er givetvis langt højere. Mange bliver sat på gaden og må bo i kældre og på lofter, hos hvem der nu kan tage dem. Familierne lider, og nogle tyr til desperate udveje. Forleden hørte hun om en familiefar, der mistede sit arbejde, og for at slippe for at gå hjem og fortælle det til konen og de syv børn tog han ud på Amager Fælled og hængte sig. Hun ser børn tigge om mad og penge på Strøget mellem Rådhuspladsen og Kongens Nytorv. De står uden for de pæne restauranter, butikker og beværtninger, snavsede og forkomne, og beder om en toøre eller en femøre. Af princip forbarmer hun sig altid, men betinger sig, at pengene bliver brugt på mad.
Hun har arbejdet det meste af formiddagen, da hun rejser sig for at hente en kop te i køkkenet. Hun går ad den lange grå gang, da en officer kommer marcherende mod hende. Han går let foroverbøjet med hænderne på ryggen som en herremand, der skridter sine besiddelser af. Efter Generalstabens Topografiske Afdeling blev lagt sammen med Gradmålingen under det nye Geodætisk Institut i 1928, låner man ved større feltopgaver officerer fra hæren til det topografiske arbejde i marken. Der er gået over tre år siden sammenlægningen, men officererne har stadig ikke vænnet sig til tanken. De føler sig hævet over det jordbundne opmålingsarbejde og mener sig for fine til at gå rundt på de grå gange. Deres sande bestilling er at forsvare fædrelandet, de vil hellere i krig end at opmåle moser og kyststrækninger.

»Godmorgen,« bjæffer officeren inde fra sin uniform.

Hans hilsen lyder som en kommando, noget, hun må sørge for at få bragt i orden i en fart. Én gang befalingsmand, altid befalingsmand. Hvis hun selv kunne befale noget på dette sted, skulle det være et dekret om stilhed på gangene, hun bliver mere og mere støj-følsom med årene. Larmen fra officerernes højlydte snak og støvletramp på gangen er det værste, man kan byde hende. De lyder, som om de taler til en deling soldater, selv når de har en fredelig samtale om vejret. Da instituttet blev renoveret sidste år, var der en frygtelig larm fra håndværkerne, og hun bad om lov til at arbejde hjemme hos sig selv, til det var overstået. Nørlund var først uvillig, men gav hende så sin tilladelse.

»Arbejde hjemme!« hørte hun en af Guldsnorene vrænge på gangen en dag, hvor han troede sig alene med en officerskollega. »Så har man hørt det med. Spørgsmålet er, om man overhovedet udfylder en stilling, hvis man lige så godt kan blive hjemme. En soldat kan næppe forsvare sit fædreland hjemme fra sin dagligstue. Men der gælder åbenbart særregler for hende hele vejen rundt.«

Da professor Nørlund udnævnte hende til statsgeodæt, gav han
hende samme rang som officererne. Det kommer de aldrig til at tilgive hende. Allerede da hun som Nørlunds assistent fik ansvaret for at opstille de nye tyske seismografer på Vestvolden, stiftede hun bekendtskab med den strenge hakkeorden, der hersker på Geodætisk Institut. Teknikerne og snedkerne vænnede sig hurtigt til hendes tilstedeværelse, de glemte den lille forskel, så snart arbejdet kom i gang. Blandt officererne derimod var der en voldsom uro og murren i krogene ved, at hun deltog i den type mandsarbejde. De så hende lede arbejdet med at samle og installere maskinerne og gjorde intet for at skjule deres skepsis. Hvad bestilte hun der, hvem troede hun egentlig, hun var. At overlade dyrt udstyr, kompliceret teknik til mange tusinde kroner til et kvindemenneske, godt nok med en kandidateksamen i matematik, men alligevel. Hun vidste godt, at hun blev drøftet og vejet. Da hun blev udnævnt til statsgeodæt, eskalerede kritikken. Mange undrede sig, nogle højlydt og offentligt, andre mere diskret og giftigt. Skulle hun nu også stå til ansvar for kvaliteten af de seismologiske målinger, observere og aflæse, skrive de ugentlige bulletiner, være officerernes ligemand og nogens chef! Det forringer arbejdsglæden i den øvrige stab, det ødelægger moralen og korpsånden, det strider mod naturen, blev der skumlet. Officererne benytter fortsat enhver lejlighed til at minde hende om, at hun ikke har fortjent sin rang. Hun er forkert, hun er i vejen og burde finde noget andet at tage sig til. Hvordan kan en bedrevidende stivnakke som hende blive tildelt samme status som dem, gammeljomfru er hun sikkert også, hun har opfattet deres mumlen, hun ved, hvad de siger, men de skulle bare vide. Kun de færreste kan forestille sig den tavse mur af modvilje, hun møder i det daglige. Mor og Harriet tror, hun overdriver for at gøre sig interessant. De forpupper sig i et lille lukket kredsløb af familiesladder, broderi, ugeblade og teater, de forstår ingenting. Moster Signe og Ebba er de eneste, der ved, hvad det vil sige at være en del af en rigtig arbejdsplads. Ebba som
øre-næse-hals-læge på Faxe Sygehus, moster Signe som skoleinspektør i Sønderjylland. Da sladderen og mishaget ved hendes person gik op for hende, skrev hun til sin moster og fortalte om forholdene på instituttet.

Der er ubehageligheder derinde, som vel ikke skyldes stort andet end det, at jeg er kvinde, hvad jeg anser mig selv for forholdsvis uskyldig i. Jeg bærer mig så fornuftigt ad, som jeg bare kan, og jeg er så frit stillet med mit arbejde, at jeg kan tage det stille og roligt, når det er nødvendigt, så rigtig galt går det nok ikke. Men det er ikke morsomt at mærke, at det kniber med at holde sammen på det hele, og at alting går med sneglefart.

Svaret kom prompte, moster Signe kan hun altid regne med. Hun kunne næsten høre sin mosters klare røst springe op fra papiret, da hun læste.

Kære Inge!

Tak for dit brev. Jeg har selv brugt otte år på at anskaffe mig så tyk hud, at jeg nu er temmelig ufølsom overfor stik og stød og slag. Jeg ville meget nødigt, at du skulle være lige så længe om det. Spild ikke dine kræfter på noget, som ikke er umagen værd. Jeg har nu fået opbygget en urokkelig professionel venlighed over for alle, som jeg skal arbejde sammen med. Jeg lader mine handlinger være dikteret af højere hensyn end mine medmenneskers tilfældige dom, og egentlig fornemmer jeg, at jeg nu sidder inde med den »stille magt«. Pas på dig selv, og tag dig ikke tingenefor nær. Det er mit bedste råd til dig, kære Inge.

Din moster Signe
Allerede som barn knyttede hun sig stærkt til sin mors driftige lillesøster, der er så anderledes end familiens øvrige kvinder. Moster Signe forlod sin mand, da hun fødte deres eneste barn, Anne Lisbeth. For at kunne forsørge sig selv måtte hun tage en lærerindeeksamen og sætte sin få måneder gamle datter på børnehjem. Mens moster Signe studerede, boede hun hos dem i Wil-lemoesgade, hun tog sin eksamen på rekordtid, fik en stilling på Sundholm Skole og hentede lille Lis hjem igen. Senere blev hun udnævnt til inspektrice ved N. Zahles Seminarium, og i 1920 blev hun af Undervisningsministeriet bedt om at rejse til Sønderjylland for at deltage i opbygningen af den danske skole efter Genforeningen. Som ung var moster Signe en, hun kunne gå til, når hun havde behov for at lufte de sjælelige kvaler, hun konstant befandt sig i. Hos hende var der altid trøst og forståelse for en tvivlrådig niece, og sådan er det stadig.

Sidst på formiddagen finder hun madpakken frem fra tasken, hun foretrækker at spise ved sit skrivebord fremfor at gå i frokoststuen. For at komme til køkkenet efter en kop te skal hun passere tegnesalen. I den mørke tid sidder topograferne derinde med deres fine tyske penne og optegner kort med millimeters nøjagtighed. Senere på året, fra maj til august, er de ude i naturen på deres togter. De rejser land og rige rundt for at måle op og tegne skitser for så at vende tilbage til instituttet om efteråret og omsætte sommerens arbejde til topografiske kort. Topograferne er tidligere landmænd, hønseavlere, gartnere og snedkere, foretagsomme udendørsmennesker med sunde ansigter og praktiske hænder. Når tegnesalens strenge leder, kartografen, ikke ser dem over skulderen, taler og ler de over arbejdet, hun har endda hørt, at de er dus indbyrdes. »Civilister«, »bønder«, »knoldesparkere« kalder officererne dem i frustration over deres egensindighed. Når topograferne er i Proviantgården, kan hun lide at gå ned langs gangen
og se ind gennem glasruderne, hvor de sidder bøjet over deres ark med linealer, passere, tegneredskaber og logaritmetabellerne til udregning. Uden dem ville det bare være hende, kartografen og officererne, der udgjorde hoffet under depotforvalteren og professoren. Topograferne får instituttet til at summe af virkelyst, deres uimponerede munterhed er en frisk vind gennem de grå gange. De giver hende en fornemmelse af, at det med en fælles indsats kan lade sig gøre at hæve sig op over det trivielle og det smålige - hvem er mand, og hvem er kvinde, og hvem har flest guldsnore på skuldrene.

Efter fyraften cykler hun ud til sin mor på Frederiksberg. Harriet er også på besøg. De drikker te, og hun lader frustrationen over sin arbejdssituation flyde over.

»Instituttet er så fuldt af territoriale, magtelskende mænd, at det kan være svært at få lov til at passe sit arbejde.«

Mor og Harriet betragter hende skeptisk.

»Du af alle kan ikke tillade dig at klage, Inge,« siger de med én mund. »Du, der har fået det så godt. Selverhvervende kvinde med egen lejlighed, sommerhus og fin titel. Embedsmand med pension og sikkerhed i ansættelsen. Du kommer ud at rejse og passer et skrivebordsarbejde som en mand. Ingen børn at tage hensyn til, ro og frihed, eget kontor. Hvad mere vil du have?«

De forstår det ikke. Og hvad værre er; de forstår ikke, at de ikke forstår.

»I får mig til at lyde utaknemmelig. Jeg påskønner min stilling, men jeg må have tid og plads til at forske! Jeg har det videnskabelige ansvar for tre målestationer, men i stedet for at forfølge de mystiske data, jeg har fundet efter jordskælvet i New Zealand, sidder jeg og oversætter og finpudser Nørlunds artikler. Jeg burde have mere tid til selv at skrive videnskabelige artikler.«

»Du er alt for krævende. Du må være taknemmelig for det, du
har. Se på Harriet. Hun har svært ved at få roller. Hun og Paul ved aldrig, om de kan betale den næste husleje. Og hun har endda et barn at forsørge. Det er vanskelige tider,« siger mor og ryster på hovedet. »Verden er ikke så sort-hvid. Du må også lære at føje dig lidt, Ingemor.«

Når mor vil have fred, bruger hun kælenavnet, fra da hun var en lille pige.

»Jeg er taknemmelig for min stilling, men jeg bruger ikke mine evner rigtigt. Det svarer til, at du fik en rolle på teatret, Harriet, og at teaterdirektøren også bad dig skure WC’erne og stå for billetsalget og garderoben.«

Det gibber i dem begge to. De ser på hende med trætte ansigter.

»Men tiderne, Inge.«

Mor vrider hænder, halsen rødmer.

»Far ville forstå mig,« sukker hun. »Han ville vide, at jeg spilder mine kræfter på trivialiteter, som enhver kontorist kunne udføre.«

»Trivialiteter!« Harriet fnyser. »Man er nok blevet fin på den.«

»Så, så, I to. I skal forliges. Far levede og åndede også for sin forskning. Den var hans guddom, hans ægtefælle, hans et og alt. Hvordan tror I, det var at være ung frue med en mand, der hellere ville skrive guldmedaljeopgave på bryllupsrejsen end at tale med sin nye brud? Men nu skal vi ikke tale om alt det triste. Lad os få en kop te mere. Harriet har fundet aflastning til Walt hos en landbofamilie hver anden uge, har du hørt det, Inge?«

»Mor!«

Harriet ser vredt i mors retning. Mor holder hænderne afværgende op for sig. Selv forstår hun ingenting.

»Hvad skal det sige?«

Hun vender sig mod sin søster.

Harriet vrider sig forlegent, piller ved en negl. Så strammer hun sig an, snøfter stolt og kaster med hovedet.
»Han er ved at være en stor dreng, og det er ingen hemmelighed, at hele situationen hjemme kunne være bedre indimellem. Han har ingen søskende, og når Paul og jeg arbejder, er han for meget alene. Jeg tror, det vil være godt for ham. Familien Madsen har fem børn.«

»Familien Madsen? Hvem er de mennesker, hvad er det her for noget?«

»Familien Madsen bor på Lyngbygård i Lyngby. De har heste, køer og en pony til fornøjelser. Hvert år køber de grise, som de feder op til juleslagtningen. De er vældig rare og meget glade for børn. Han skal være der hele sommeren, mens jeg spiller revy, og hvis det går godt, fortsætter han derude. Han kedede sig så gudsjammerligt sidste år. De har indvilliget i at tage ham, mod at vi betaler for hans kost og logi.«

»Og hvor meget er det så?«

»Vi har aftalt 50 kroner om måneden.«

»Det lyder vel rimeligt nok, men det er jo stadig en udskrivning. Hvordan vil du få råd til det?«

»Du ved jo selv, hvordan den dreng spiser. De 50 kroner bruger jeg også nemt i husholdningen hjemme. Vi må få det til at lykkes på den ene eller den anden måde. For Walts skyld.«

Harriet ser på mor, der nikker og ser ned.

»Hvorfor har du ikke fortalt mig det her? Jeg er trods alt drengens gudmor. Kunne vi ikke have fundet en løsning i familien, hvis du trænger til aflastning?«

»Det er lige blevet bestemt. Og jeg kan godt selv tage mig af min søn! Jeg tror bare, det her er det helt rigtige. Jeg ville ikke sige noget til dig, fordi du i forvejen så nemt finder fejl ved mit moderskab, og jeg gør faktisk alting, så godt jeg kan.«

Harriet får tårer i øjnene, selv mærker hun et jag af dårlig samvittighed.
»Om forladelse, Harriet.«

Hun rækker over og klapper sin søsters hånd.

»Hvad siger Walt til det? Og hvad med hans skolegang?«

»Han er begejstret. Vi besøgte dem sammen i torsdags. Madsens har lige købt en Hudson.« Harriet lyser op. »En flot mosgrøn Hudson med cognacfarvede lædersæder. Og det er ikke kun hr. Madsen, der fører den. Fru Madsen har også lært sig at køre bil, hun er meget moderne, slet ikke som man forestiller sig en bondekone. Så nydelig og rask i det. Hun vil gerne køre ham i skole og hente ham hver dag. Er det ikke vidunderligt?«

»Aflastning alligevel. Det lyder så pauvert. Som om vi ikke selv kan tage os af familiens eneste barn.«

»Inge, dog!«

Mor skramler med kopperne på bakken og sender hende et irettesættende blik.

På vej hjem kan hun kun tænke på Walt og Lyngbygård. Har hun svigtet som drengens moster? Hans første leveår var kaotiske og præget af sygdom og død, han var overladt til Harriet, der viste sin sorg på mystiske måder. Som fire-femårig kom han med sin mor til Aarhus, hvor hun havde arbejde på teatret, men der skete et eller andet derovre. Walt blev syg og kom til hr. og fru Kristiansen, nogle af mors og fars venner. Drengen var i en så elendig forfatning både legemligt og sjæleligt, at der måtte lang tids sygeleje til under fru Kristiansens omhyggelige pleje, inden han kom til kræfter igen. Harriet er så letsindig, pengene er små, og mon Paul altid sover alene på de andenrangshoteller, han besøger, når han er på turné? Burde hun i højere grad selv være trådt til som aflastning? Tanken plager hende. Så kommer hun i tanker om den lønforhøjelse, hun fik i marts. Da hun når hjem til Kastelsvej 26, hænger hun frakken fra sig i entreen og lader Politiken ligge ulæst. I stedet sætter hun sig ved skrivebordet.
Jeg er for nylig, tre år efter min ansættelsepå Geodætisk Institut, steget i gage. Det vil jeg gerne lade Walt komme tilgode ved at tilbyde at give ham 40 kroner om måneden til hjælp til hans ophold hos Madsens. Jeg vil ikke forpligte mig for noget bestemt tidsrum, der kan ske så meget, og det er en stor forpligtelse, men jeg vil give ham dem »indtil videre«, hvis du vil tillade det. Naturligvis forudsat at han får gavn af sit ophold derude, og at han ikke kommer til at lide under modsætninger mellem sine to hjem. Det er ham, jegvil tiltænke pengene, og ved at give dem agter jegikke at tiltage mig nogen ret til at blande mig i dine dispositioner. Men mindreårig, som han er, er det dig, der må svarefor ham, og du må altså lade mig vide, om han må få dem. Ønsker du dem ikke, skal jeg føle mig krænket.

Din Inge

Få dage efter er der brev fra Harriet. Hun og Paul klarer sig sagtens, lyder det korte svar, men siden det er drengen, hun betænker, vil de tage imod pengene for denne ene gangs skyld og naturligvis kun som et lån. Hun folder brevet sammen og lægger det tilbage i kuverten. Harriet tillægger hende som altid dunkle motiver, selv når hun bare vil hjælpe. Pengene er en gave til Walt, det var ikke hendes mening at sætte sin søster i gæld. Desuden ved de begge, at Harriet aldrig kommer til at betale de penge tilbage. En lille tak ville have været på sin plads.

Inge, København, 1909-10

Hun er flyttet ind hos onkel Julius og Moster Calla i Hellerup. Hver dag cykler hun ind til Matematisk Laboratorium, der ligger i en fjern afkrog af Kommunitetsbygningen i Nørregade. I de trange rum oppe under loftet har hun sin faste gang blandt studiekammerater og ligesindede. Hun er en af de eneste kvinder på Matematisk Institut, men hun er her for at lære at tænke en tanke helt til ende, ikke for at få nye veninder. Det er matematikkens skjulte orden, mønstrene, ræsonnementerne, der trækker i hende. Her under loftet gælder kun én sandhed, her er ingen tvivlesyge, ingen både-og, kun alt eller intet, og måske er det forklaringen på, at hun trives så godt. Systematisk afsøger hun alle muligheder for så pludselig at få følelsen af gennembrud. Matematikken er et universelt kompendium, et værn mod tilværelsens mere brogede gyder og menneskelige forviklinger, som hun ofte ikke begriber. Hun valgte studiet på trods. Far mener fortsat, at hun burde slå ind på en mere praktisk vej. Mor har smittet ham med doktor Hassings holdning, pludselig er han bekymret for, om hun overhovedet bør studere. Allerede få måneder efter hun var immatrikuleret, skrev han til hende og betvivlede hendes studieevne. Han har ret så langt, at hovedpinen, halskataren og de søvnløse nætter fortsat plager hende. En enkelt gang eller to har hun haft brug for doktorens hjælp. Når hun er presset, mister hun herredømmet over sig selv. Der er en grænse, hun
ikke kan overskride uden at blive syg. Hun har forsøgt at komme til at tale ordentligt med far og forklare, at hendes eneste problem er halve sandheder og halve vinde. Kompromiser og amatørisme falder hende svært, hun søger det enkle og det perfekte, og netop derfor er hun på det rigtige studie. Hvis bare han ville lytte til hende, hvis bare han ville forsøge at forstå, men han fortsætter ufortrødent med at overbevise hende om, at hun skal være polytekniker.

Kære Inge,

Det er lærerrådet ved Polyteknisk Læreanstalt, der bortgiver fripladserne. Jeg anser det for ret sandsynligt, at dine eksaminer og min stilling ville kunne skaffe dig en friplads, men jeg har ikke villet søge om den, fordi du først måtte træffe en bestemmelse. Det ville se for mærkeligt ud, hvis man det ene år bad om fri undervisning og det næste meldte, at nu agtede man ikke at benytte den. Når du har set tingene an i år, kan vi altid søge om en friplads til næste år, hvis du så har bestemt dig til den eksamen. Og kan tåle at læse. Jeg ved jo ikke, hvad der er i vejen med dig, og når moder og doktor Hassing har lagt deres kloge hoveder i blød og er kommet til det resultat, at unge piger i almindelighed og du i særdeleshed ikke kan tåle at læse, så kan jeg i hvert fald ikke modbevise dem. Jeg vil ikke påstå, at sagen er mig klar, men doktor Hassings forklaring forekommer mig til stadighed den sandsynligste - men det står jo dig frit for at modbevise den praktisk. Bærer du dig fornuftigt ad, så du i løbet af dette år kan godtgøre, at du ikke tager skade af dine studier, er der vist ikke noget menneske, der vil blande sig i dine forhold.

Din fader
Modstanden fylder hende med trods. Samtidig overvældes hun af en murrende frygt for fremtiden, for vil der være en passende stilling til hende efter universitetet, har doktor Hassing ret, bør hun følge fars råd, er hun naiv? Hun leder efter et matematisk bevis for, at hun har valgt rigtigt med matematikken. Hun søger et matematisk bjerg, hun kan bestige, et bjerg så højt, at al tvivl om hendes egnethed forstummer. Derfor har hun heller ingen ro på sig, da hun hører om verdens sværeste matematikeksamen på Cambridge University. Det er en studiekammerat, der indvier hende.

»Har du aldrig hørt om The Mathematical Tripos? Den har eksisteret på Trinity College siden Isaac Newtons tid. Folk rejser til Cambridge fra hele Europa og endda helt fra Canada og Amerika for at prøve kræfter med den. Man siger, at det er en af verdens sværeste eksaminer. Arbejdsbyrden er enorm, kun de allerbedste består.«

Studiekammeraten har en fætter i England, der har studeret matematik i Cambridge og bestået prøven. Den findes altså virkelig, denne maratoneksamen, alle akademiske prøvelsers moder. Han udmaler strabadserne for hende, som om han har oplevet dem på første hånd. De praktiske og teoretiske øvelser, terperiet, de to lange år med forberedelser, der munder ud i 14 dages skriftlig eksamen, de astronomisk høje krav, risikoen for at dumpe og blive offentligt udskammet. Gysende og med opspærret blik lytter hun, mens han fortæller om de prøvelser, fætteren har gennemgået, som er det en farlig ekspedition med livet som indsats.

»De studerende sidder til endeløse prøver med problemsæt efter problemsæt og løser hundredvis af opgaver i matematik, astronomi og fysik. Presset er stort og kan føre til mentale sammenbrud. De studerende må opbygge fysisk styrke og udholdenhed ved siden af studierne for at kunne klare prøven. The Mathematical Tripos er verdens ældste skriftlige eksamen. Tænk at kaste sig ud i den slags!«
Studiekammeraten ryster på hovedet. Jo mere han siger, jo mere sikker bliver hun i sin sag.

»Min fætter havde førstekarakterer fra Manchester University, men det første halve års tid i Cambridge formåede han kun at løse enkelte opgaver i de problemsæt, han blev præsenteret for. Niveauet skulle være så højt, at det får eksaminerne på Københavns Universitet til at ligne dem, man ville møde på en ganske almindelig kommuneskole.«

»The Mathematical Tripos,« siger hun og smager på ordene. »At sætte sig for at bestå den svarer vel næsten til at sige, at man vil bestige Mount Everest.«

Han nikker.

»Jeg ville aldrig selv vove det,« siger studiekammeraten. »Hvorfor række ud efter noget, der er så fjernt og uopnåeligt, når man har det godt herhjemme? Næ, lad mig blive her i København og bevare illusionen om, at jeg er et nogenlunde habilt matematisk talent.«

Hun ser undrende på ham.

»Jeg kunne ikke være mere uenig,« siger hun dæmpet. Så pakker hun sine bøger og hæfter sammen og lægger dem i mappen. Hun vil gå på biblioteket og læse mere om den engelske eksamen.

*

Ansøgningsprocessen er lang og omstændelig. Mor hjælper med at oversætte og udfylde papirer, far trækker i tråde og indvilliger i at betale halvdelen af opholdet, resten må hun tage af sin opsparing. Mors veninde Eva bor i Oxford og tager toget nordpå for at undersøge, hvordan forholdene vil være for en ung dansk studine på et kvindeligt college i Cambridge. Det bliver et travlt forår. Hun forbereder sin tredjeårseksamen på Københavns Universitet, mens eksamenspapirer, udtalelser, anbefalinger og personlige breve
flyder mellem Cambridge og København. Til hendes overraskelse støtter mor og far ønsket om at søge udenlands, måske fordi far gjorde det samme, da han var ung. Efter sin polytekniske eksamen rejste han til Leipzig for at studere psykologi under professor Wundt. Opholdet fik ham til at ændre livsbane; han bragte psyko-fysikken med sig hjem og etablerede sit laboratorium, der nu er blevet til Institut for Klinisk Psykologi på Københavns Universitet, hvor han for nylig blev udnævnt til professor. Måske håber de, at et udlandsophold vil føre hende ind på en farbar vej, eller måske har de bare erkendt, at de ingen vegne kommer med protester. Hun vil alligevel gøre, hvad hun har sat sig for.

Da alle papirer og formularer er sendt af sted, er der kun tilbage at håbe. Ventetiden går med eksamenslæsning og dagdrømmeri ved vinduet. Hun prøver at forestille sig en hverdag i den gamle universitetsby. Far taler om opholdet, som om hun allerede er optaget, og har lånt en bog på universitetet med billeder. Broerne, bygningerne og floden Cam, der slynger sig om den ærværdige gamle by som et bredt, blinkende smykke om en kvindes hals. Vil lykken smile til hende, vil hun få chancen for at bevise, at hun er hårdhudet nok til at kunne rejse til et fremmed land alene og klare sig på et af verdens bedste universiteter, og vil hendes helbred kunne klare det?

I maj er der brev fra England. I stedet for at åbne det cykler hun hjem til mor og far for at læse det sammen med dem. Hvad enten svaret er ja eller nej, vil hun helst ikke være alene med beskeden. De sætter sig højtideligt ved det lille bord i den pæne stue, far henter sin brevkniv og følger opmærksomt hendes bevægelser, da hun skærer kuverten op. Mor forventer ingen mirakler og lægger en hånd på hendes arm som for at trøste på forhånd. Fuld af ængstelse folder hun brevet ud, skimmer og ser, at hun er optaget på Newnham College ved Cambridge University til oktober. Hun kan få lov til at følge
kurser og deltage i forberedelserne til The Mathematical Tripos, de ser frem til at tage imod hende og vedlægger en regning for første semester.

»Hvad står der?« spørger mor med rystende stemme. »Hvad skriver de, Inge, sid ikke bare der. Så sig dog noget.«

Men pludselig kan hun ikke, hun bare nikker og nikker og rækker så far brevet. Han læser højt, og nu græder både hun og mor ned i damaskdugen.

»Selveste Cambridge University. Det må jeg sige, Inge. Det er ikke mange unge mennesker forundt,« siger far, tyk i mælet.

»Åh, lille Inge, jeg er så glad på dine vegne, tillykke,« siger mor. »Men to års studier, så langt væk. Det er svært at forestille sig. Hvordan skal vi undvære dig så længe?«

Et par dage senere får hun tilbudt et værelse på Peile Hall, et ny-bygget kollegie for unge kvinder, som Eva har arbejdet målrettet for at få hende ind på.

Ønsker De et værelse med plads til klaver? spørger forstanderinden, miss Starchy, i sit venlige brev, der er fuldt af praktiske instrukser. Hun bedes medbringe en formel kjole til debatter og andre særlige lejligheder og påtænke, at man på Newnham klæder om inden middagen. De næste uger er mor lykkeligt optaget ved sit sybord, hun finder mønstre og udvælger fløjl og fin uld til det ustadige engelske vejr.

»Det kræver sin garderobe at gå på et af verdens ældste og fineste universiteter,« siger hun til en af sine teveninder, der kigger forbi. »Vi holder kjolerne i mørke, konservative farver. Jeg har aldrig selv været der, men Eva siger, at englænderne er frygteligt gammeldags.«

Det glæder mig usigeligt, at du er optaget og skal bo på Peile Hall! skriver Eva fra Oxford. Cambridge er som Oxford fuld af gamle bygninger med grønne haver og unge raske svende med firkantede
baretter, der sidder i vinduerne og dingler med benene ud mod gaden og ryger pibe og spytter folk i hovedet, hvilket på engelsk hedder to pass the term. Du kan tro, her er morsomt. Nu vil alle dine sorger være ovre. Verden elsker Cambridge og Oxford graduates, fra nu af vil du være uovervindelig.

Da hun består første del af matematikstudiet på Københavns Universitet med topkarakterer i juni, har hun en vidunderlig følelse af, at Eva kan have ret. For er det ikke netop følelsen af uovervindelighed, der strømmer igennem hende lige nu, denne sejrrige susen for ørerne, dette nye mod, følelsen af, at noget vigtigt begynder at falde på plads? Hun er blevet optaget på et verdensberømt universitet og på vej til England alene. Det er det, hun altid har drømt om, det er den bane, far talte om, da hun var yngre. Nu sker det. Hun har en fornemmelse af, at studieopholdet i Cambridge vil forandre hende for evigt.

Inge, Cambridge, 1911

Miss Inge Lehmann, Peile Hall, Newnham College, Cambridge, England, står der på den store brune kuvert med en håndskrift, hun ikke kender. Den ligger på hendes hylde i postrummet og har danske frimærker og poststempler. Hun åbner og skimmer, blikket bliver hængende ved afsenderen. Så skynder hun sig op på sit værelse for at læse brevet grundigt. Niels Bohrs håndskrift er tæt og lidt uregelmæssig, nogle sætninger må hun se på længe for at tyde, hvad der står. Han håber, hun vil tilgive, at han sådan forstyrrer hende i studierne, skriver han. Hans moster, Hanna Adler, har fortalt ham om hendes forberedelser til The Mathematical Tripos og givet ham adressen. Hvor må det være storartet at studere matematik på Newtons gamle universitet! Han roser hendes fremsynethed og skriver, at han netop har forsvaret sin doktordisputats og nu har været så heldig at få et stipendie fra Carlsbergfondet til et studieophold i udlandet. Hans plan er derfor at gøre som hende og rejse til Cambridge i september for at studere under ledelse af professor John J. Thomson på Cavendish-laboratoriet. Hun har sikkert hørt om Thomson, fysikeren, der for nogle år siden opdagede elektronen, englænderens arbejde interesserer ham umådeligt. Han er ivrig efter at komme i gang med arbejdet, men kender ingen andre end hende, der bor i Cambridge, og tillader sig derfor at spørge, hvordan han bærer sig ad med at finde et sted at bo? Han ville også være glad for hendes mening om, hvilke forelæsninger
han bør følge. Han har forhørt sig hos professor Thomson, men har ikke fået svar på sin henvendelse. Vedlagt finder hun hans disputats, Studier over metallernes elektronteori. Hvis det ikke er til for megen ulejlighed, vil hun her kunne se, hvad han beskæftiger sig med og måske deraf slutte, hvilke forelæsninger der ville være nyttige for ham at følge. Han afslutter sit brev med at skrive, at bøgen er sprunget ud i Fælledparken og på Kastellet, maj er nu den kønneste måned i København. Nederst på siden skriver han med sin tætte skrift:

Deres ærbødige Niels Bohr

Brevet får en hvirvelvind af varme og energi til at sprede sig i hende, hun læser Metallernes elektronteori på to dage. Disputatsen er kun 120 sider lang, kompakt og suveræn. Hun noterer sig, at enkelhed også i videnskabelig sammenhæng er en dyd, og glæder sig til at fortælle far om læsningen. Niels Bohr er kun tre år ældre end hende og allerede en anerkendt forsker i Danmark. Hun har kendt til ham og hans familie, siden hun var barn. Deres fædre var begge fremskridtsvenlige mænd og kom i de samme kredse på Københavns Universitet. Når hun og far og Harriet spadserede rundt om Søerne om søndagen, mødte de indimellem Hanna Adler, der kom gående i livlig snak med sine nevøer, Harald og Niels, en på hver side. Hun husker de to store drenge og det lille stik af misundelse, der jog igennem hende, fordi drengene havde en anden adgang til hendes elskede Hanna Adler end hun selv. Med en moster, der er magister i fysik, og en far, der var professor i fysiologi, kom det næppe bag på nogen, at Niels Bohr og hans lillebror begge havnede på Naturvidenskabeligt Fakultet nogle år senere. Det var også her, hun selv stødte på de to brødre igen. Harald studerede matematik, Niels læste fysik og filosofi. Selv blandt ikke-akade-miske, helt almindelige mennesker er der en udbredt interesse for familien Bohrs liv og virke i København. Disse velhavende,
velbegavede mennesker, der samtidig forekommer så venlige, så ydmyge og uegennyttige. De er for videnskaben, hvad Asta Nielsen og Valdemar Psilander er for stumfilmen netop nu, samme smittende livlighed, samme medfødte tiltrækningsevne. Far følger også familien tæt. For et par uger siden sendte han hende en notits fra avisen om Niels Bohrs forsvar af sin disputats.

I går forsvarede den kun 25-årige mag.scient. Niels Bohrsin disputats, Studier over metallernes elektronteori, for den filosofiske doktorgrad. 2. opponent professor Christiansen gik så vidt i sin respekt for Niels Bohrs arbejde, at han beklagede, at bogen ikke var fremkommet på et fremmed sprog. Herhjemme var vist ingen så velfunderet i metallernes elektronteori, at de havde forudsætninger for at kunne bedømme en disputats over dette emne. Dr. Bohr, en bleg og beskeden ung mand, deltog ikke meget i handlingen, der i sin kortvarighed var en rekord. Det lille auditorium III var overfyldt, og folk stod langt ud på universitetsgangen.

Da hun begyndte på matematikstudiet, var Niels og Flarald Bohr allerede lidt af en legende blandt de andre studerende.

»Der kommer brødreparret,« sagde folk om dem.

»De er uadskillelige, de to.«

»Hvis man ved, hvor den ene bror er, kan man altid finde den anden.«

Niels og Harald kom ofte på hinandens institutter og gik altid tæt sammen i dyb samtale. De to høje brødre brillerede fagligt og var vellidte blandt lærere og kammerater, selv sport var de gode til. Harald spillede på det nye danske fodboldlandshold og deltog i De Olympiske Lege i London, hvorefter han afsluttede sin mag.scient.-eksamen, og allerede i år har han taget sin dr.phil.-eksamen, endda lidt før sin storebror. Overalt hvor Bohr-brødrene kommer frem, glider de ind i cirklen og bliver det naturlige centrum, hvad enten de vil det eller ej. Hun har fulgt dem på afstand
og kan ikke huske, at hun og Niels Bohr nogensinde har udvekslet mere end nik og korte hilsner i København. Alligevel forsømmer hun gerne sine studier for at hjælpe ham nu. Sidst i maj sender hun doktor Bohr et brev med en liste over forelæsninger, som vil være relevante for hans forskning. En lille lejlighed har hun også fundet til ham, centralt beliggende på Eltisley Avenue, få minutters gang fra Department of Physics. Den er først ledig til oktober, men hvis det passer ham, vil hun gå tilbage til landlorden og lave en aftale på hans vegne, skriver hun. Hun håber, de kan mødes, når han kommer til byen, afslutter hun og beder ham hilse Margrethe mange gange. Harriet fortalte hende om Niels Bohrs og Margrethe Nør-lunds forlovelse sidste år. Hun har hilst på Margrethe et par gange hos en fælles veninde. Den kønne mørkhårede apotekerdatter fra Slagelse har samme særlige kvalitet over sig som Bohr-familiens medlemmer. Hun forestiller sig, at Niels og Margrethe må være et vidunderligt par, og at de sammen vil komme til at oplyse verden omkring sig. Selv er hun glad for at blive lukket ind i søndagsbørnenes sfære, om det så bare er for at hjælpe med forelæsninger og et sted at bo. For er det ikke netop det, den Bohrske stråleglans kan? Den kan få en til at føle sig stolt og beæret over at få lov til at bistå dem i at udfolde deres liv på den bedst tænkelige måde. Og ret skal være ret. Hendes ønske om at hjælpe Bohr godt på plads i universitetsbyen er også en smule selvisk. Lidt dansk selskab og nyheder hjemmefra vil måske kunne muntre hende op. Cambridge er ikke, hvad hun havde troet.

Harriet har også forlovet sig. Ægteskabsløftet kom som en overraskelse for alle, vist også for Harriet selv. For et par måneder siden var der pludselig brev efter lang tids tavshed.
Kære søde søster,

Du gode gud, sikke en bekendelse jeg har at komme med - jeg har gjort noget forfærdeligt: gået hen og forlovet mig med en skuespiller af en forrykt familie. Han er engageret skuespiller ved Det Kgl. Teater og har 1000 kroner om året. Jeg har kun set ham i meget små roller. Han er også digter og maler, og det nok mere, end han er skuespiller. Noget strålende og trygt parti kan man ikke kalde det. Jeg ved dog, at jeg i ham har fundet alt, hvad jeg synes, jeg har savnet hele mit liv - også må det jo være godt. Han er indadtil og i mange retninger med sine 23 år et rent barn, men alligevel må alle, der kender ham, indrømme, at han er langt mere udviklet end så mange andre på hans alder. Han er afholdt inde på teatretogstår sig godt ved alle lige fra teaterdirektøren til den yngste i balletten. Jeg håber, at jeg kommer på elevskolen, og at han så kan hjælpe mig. Om hans løbebane bliver så heldig, kan man ikke sige. Det væsentligste er dog, at han er mig en god ven. Jeg holder inderligt meget af ham, og han af mig, og det falder jo ikke i manges lod at blive elsket, som mor siger. Far er rørende, du kan tro, han har været sød i denne sag. Jeg længes efter dig i denne tid. Du med din rolige fornuft vil måske forfærdes over alt dette, men du ville alligevel glædes på mine vegne. Jeg tror aldrig før, jeg har følt mig så godt og varmt tilpas, som jeg gør nu. Og så må det jo være lykken for mig, også kan du også godt være lidt glad for mig og se bort fra alt det umulige, som jeg ved, at mange mennesker, bedstemoder og gode venner vil finde i dette. Nu skal du have tusinde kærlige hilsner fra din Harriet.

PS! Han har foræret mig et kostbart sølvsmykke fra Bindesbøl (tegning vedlagt). Er det ikke smukt?
Hun svarede med et venligt tillykke og ønskede, at hun kunne skrive tilbage til sin søster med samme overstrømmende glæde om sin egen tilværelse.

Da hun ankom sidste år, var hun fuld af håb. Den første tid måtte hun knibe sig selv i armen over sit held, euforisk over at blive indviet i vægtige traditioner og ritualer, der går helt tilbage til 1300-tallet. Når hun spadserede gennem byen i sin sorte akademiske kappe, genlød Evas ord i baghovedet. At gå forbi Trinity College og kapellet ved Corpus Christi og vide, at her skrev Isaac Newton Principia Mathematica for over 200 år siden, her studerede Francis Bacon og Lord Byron, her underviser matematikeren G.H. Hardy, og her skriver filosoffen Bertrand Russell sine bøger. Der var fart og glæde i hvert skridt, hun tog, uovervindelig hen langs floden, uovervindelig over de små broer, uovervindelig gennem parkerne. Her gik hun ved et af verdens ældste universiteter, 23 år gammel og langt væk fra familiens beskyttende bastion i Willemoesgade, helt på egen hånd for første gang, sitrende af virkelyst, uovervindelig. Kappen blafrede omkring hende, hun rankede ryggen og mærkede stoltheden helt ud i fingerspidserne. Hun var rejst til et fremmed land for at forberede sig på verdens sværeste matematikeksamen på et fremmed sprog. De unge mænd roede på floden, og det var, som om de kiggede anerkendende efter hende. Overmodigt tænkte hun, at hun havde kastet sig ud i den ultimative prøvelse for en ung kvinde, hun havde stillet sig på tæer og rakt op på øverste hylde. Hemmeligt og helt for sig selv fantaserede hun om at opnå førstepladsen i Tripos-eksamen, der kun en enkelt gang er tilfaldet en kvinde.

»Cambridge er de store begavelsers rugekasse. De kan være meget stolt af Deres optagelse,« sagde miss Starchy, da hun ankom til Peile Hall den 8. oktober. »Der er ikke mange unge kvinder som Dem. Jeg vil gøre mit yderste for, at Deres ophold hos os skal blive så behageligt og udbytterigt som muligt, miss Lehmann.«
Da forelæsningerne begyndte, sad hun ofte og spejdede rundt i auditoriet for at se, om hun kunne udpege morgendagens geni, måske sad der et ekstraordinært talent i salen sammen med hende, en ny Bertrand Russell, en ny Albert Einstein eller måske ligefrem en ny Gauss, hvem blandt alle de grå og brune jakkesæt kunne det mon være? De første par uger skrev hun flittigt hjem om alt, hvad hun oplevede.

Klokken 19.30 hver aften slår miss Starchy dørene op til spisesalen. Vigår ind og stiller os udfor vores pladser ved langbordene iført vores skinnende sorte kapper. Her beder vi bordbøn på latin, og når den formelle del af middagsritualet er overstået, kan vi sætte os og vende bladet, hvor aftenens menu står på fransk. Måltidet består altid af tre retter, i aftes var det fisk, lam og budding. Nogle gange spiser rektor på Newnham College Mrs. Sidgwick sammen med os. Hun var en af de første kvinder, der studerede fysik her, og efter sigende et lysende talent indenfor sit fag. Kvinder må dog ikke undervise ved Cambridge University, så hun arbejder som research assistent for Lord Rayleigh. Onde tunger siger, at arbejdsfordelingen burde være omvendt, men Lord Rayleigh har trods alt modtaget Nobelprisen i fysik, så helt uduelig kan han vel ikke være. Efter middagen er der frugt, ost og te i det tilstødende lokale, hvorefter vi kan trække os tilbage på vores værelser eller gå til aftensang, kammerkoncert eller foredrag. Jeg har fået mig et par kære veninder på Peile Hall. Lorna er tysker og studerer engelsk litteratur, Muriel er englænder og studerer kunsthistorie. I går var der det kønneste vejr, så vi besluttede, at vi ville sejle en tur ned ad floden i en af de flade både, der ligger langs hele flodbredden. Vi stagede os ned gennem landskabet til Grantchester, hvor vi kravlede op på land forat hvile lidt i The Orchard Tea Gardens. Der sad vi så under frugttræerne og fik serveret te og scones og følte os vigtige.

Da semestret for alvor gik i gang, fik tonen en anden lyd. Hun troede, hun ankom velforberedt, men ingen havde fortalt hende, at
kvinders deltagelse i undervisningen i bedste fald må kaldes symbolsk. Hun må følge forelæsninger og sidde med ved eksaminer, men hvor de mandlige studerende får en formel eksamen og et rigtigt eksamensbevis, må hun nøjes med et diplom på sin deltagelse.

Den del af undervisningen, jeg kan deltage i, er god. Men kvindelige studerende må ikke benytte biblioteket og matematiklaboratoriet. Efter forelæsningerne går de mandlige studerende til de individuelle tutoring sessions i laboratoriet, hvor de kan stille spørgsmål og få vejledning til øvelserne, mens jeg må gå tilbage til mit værelse og lave øvelserne selv. Argumentet er, at kvinder ikke må opholde sig i enrum med en mand, end ikke en professor eller underviser. Jeg får således ikke den samme undervisning som mine medstuderende, men den eksamen og de opgavesæt, vi forbereder os til, er de samme. At være afskåret fra disse tutoring sessions er det største handicap, for det er her, den egentlige læringfinder sted. Det er i sandhed et chok at møde verden udenfor Hanna Adlers skole, hvor drenge og piger var lige både på hockeybanen og i klasseværelset.

Først gjorde modstanden hende stædig. Hun ville bestå sin Tri-pos-eksamen. Når hun ikke kunne få lov til at deltage i de praktiske øvelser på universitetet, måtte hun øve selv. Og gerne endnu hårdere, endnu mere fokuseret end den undervisning, hun gik glip af. Hun terpede opgaver og memorerede formler til langt ud på natten.

»You’re wearing yourself out, love,« sagde miss Starchy om morgenen, når hun opdagede, at hun igen havde siddet oppe og studeret det meste af natten. »You will need your sleep, miss Lehmann.«

Miss Starchy overvåger omsorgsfuldt hver enkelt beboers akademiske turnus. Hun kerer sig om søvn og frisk luft, venskaber, helbredstilstand og almindeligt velbefindende hos alle sine piger, hun sorterer deres post, holder kontakt med familierne og sørger med sit overblik for, at alle har den fornødne arbejdsro. Oldfruen og stuepigerne tager sig af alle de praktiske sager. Hendes seng bliver redt,
og værelset gjort rent, sengetøjet vaskes og stryges efter et regelmæssigt mønster, kjoler og nederdele presses og hænges på plads i hendes skab, måltiderne og teen serveres fire gange dagligt. Hendes eneste pligt er at indgå i ritualerne og passe sine studier, men kollegiets klo-steragtige ro står i dyb kontrast til den følelse, hun har indeni. Hun har været her i snart syv måneder og føler sig langtfra arbejdsdygtig. Når hun endelig lægger sig for at sove, vil roen ikke falde over hende. Brevene til dem derhjemme er blevet sjældnere, for hvad skal hun skrive? Hun vil gerne sende interessante, opbyggelige beretninger til mor og far, men hun kan ikke lyve, og hun vil ikke gøre dem bekymrede ved at fortælle sandheden. Hun plages af dårlig samvittighed over ikke at få det bedste ud af sit ophold, når hele hendes opsparing og fars penge er brugt på at være her. Professoratet ved Københavns Universitet har lettet familiens økonomi en smule, men tidligere har far måttet supplere sin indkomst fra laboratoriet med ekstraarbejde som bibliotekar og censor. Hun står på skuldrene af velmenende og hårdtarbejdende mennesker, der vil hende det bedste, mor skriver to-tre gange om ugen, Eva holder et kærligt, årvågent øje med hende fra Oxford, hun er her med familiens og venners hjælp. Netop derfor er det så svært at erkende, at det hele muligvis er en fejl.

Det er eksamenstid og graduation i Cambridge. Hun går mellem de kinesiske blåregn foran Peile Hall. Under blusen, i nederdelens linning, ligger et brev til mor. Træerne sprøjter deres blomsterstråler ned fra grenene, tykke duftende klaser i blå, hvid og rosa, det er næsten, som om de praler. På plænerne sidder unge kvinder i små flokke med deres bøger og noteshæfter. Hun går gennem haven med en følelse af ikke at måtte gå her, ikke at høre til. Muriel har fortalt om sin kusine, der mangler en privatlærerinde til sin datter. Familien bor i et stort palæ i Hampstead nord for London. Det er en attraktiv stilling. Hun vil gerne blive i England, men frygter, at hun ikke har kræfterne til at studere på Cambridge meget længere. I brevet har
hun taget sig mod til at fortælle mor om muligheden. Hvis hun fik stillingen, kunne hun blive i England og forbedre sit engelske ad den vej, skriver hun spagt. Fra den store have går hun hen til den hemmelige have med det nedsunkne rosenbed. Haverne har været hendes trøst, siden hun kom hertil. I vinter lærte hun, at der findes 39 arter af snowdrop alene på universitetets jorde. Og hun, som altid havde troet, at der kun fandtes den ene vintergæk, hun kender hjemme fra Fælledparken og Østre anlæg. Første gang hun trådte ind i den hemmelige have følte hun sig som Alice i Eventyrland, der tilfældigt dumper ned i en anden verden. Geometriske bede med sorte roser og sorte tulipaner, lavendler i festlig lilla. Haverne på Newnham College er anlagt til at følge universitetsåret og stråler og dufter for fuld kraft i maj og juni, når de studerende bliver færdige med deres eksaminer. Når de japanske kirsebærtræer afblomstrer i april, sætter de kinesiske blåregn ind med deres drømmeagtige pasteller. Overraskelser, overgange og præcis timing, haverne er velkomponerede som klassisk musik. Brevet brænder mod maven, det er stilet til Fru professorinde Ida Sophie Lehmann. Far vover hun ikke at skrive til. Han plejer at forstå de fleste af hendes ønsker og planer, men netop dette vil oprøre ham i en grad, som kræver en mellemmand. Hun ser gartnerne, der bevæger sig omkring i et roligt tempo med deres redskaber og trillebøre. Hvem der dog bare var blevet gartner i en have med sorte roser, det var et arbejde, hun kunne lide. Mere end noget andet ønsker hun sig fred og en have, hun kan passe.

De næste dage kan hun ikke koncentrere sig om andet end det brev, der er på vej mod Danmark. Om natten ligger hun vågen, om dagen strejfer hun rundt i byen i en døs, kun spøgelsesagtigt til stede i sin egen tilværelse. Udefra kan hun se sig selv være i færd med at begå en stor fejl, men ved ikke, hvordan hun skal afværge. Spadsereturene fører hende hen langs de ældgamle bygninger, Queen Anne husene i røde mursten med de store hvidmalede vinduespartier,
kirken, kontorerne, dekanboligen. Observatoriet, det store bibliotek og matematiklaboratoriet, alle de oplyste steder, hun ikke har adgang til. Hun ser de studerende, der fejrer deres eksaminer med firkantede graduationhatte på de lyse hoveder, de blanke universitetskapper bølger og giver genskin i solen. Når hun sætter sig for at lave sine opgaver, svimler det for hende. Modløsheden er kommet snigende. Pludselig kan hun ikke tænke logisk, selv de simpleste øvelser i opgavesættene sender et jag af panik gennem hende. Hun får hovedpine, hjertet slår alt for hurtigt. Hun sidder ved sit skrivebord og får kvalme over det, der plejer at fylde hende med nysgerrighed; vektorfunktioner, differentialligninger, sandsynlighedsteori, algebra, geometri. Astronomi og fysik tør hun end ikke nærme sig. Hun føler sig afvist af dette legendariske sted, denne uindtagelige, indviede verden med dens haver og forgyldte spir, denne akademiske himmelkult, hvor hun er tålt, men ikke fuldt optaget. Der går ikke mange dage, før svaret fra mor ligger i postrummet. Hun og far er ulykkelige over de tanker, hun gør sig, skriver hun med sin stramme, symmetriske skrift. De må på det kraftigste råde hende til at blive og gøre sine studier færdige. Hun har fået en enestående chance, er hun klar over konsekvenserne ved at tabe den på gulvet, tænk at rejse så langt for ingenting. I mors ord kan hun høre den dybe klang af fars stemme. Et par dage efter modtager hun en kortfattet meddelelse fra kilden selv.

Kære Inge,

Din moder har jo allerede givet dig nøjagtig meddelelse om min opfattelse af dit projekt, så jeg behøver ikke gå nærmere ind derpå. Kan du virkelig opnå en god stilling i England, skal jeg naturligvis ikke stå i vejen for dig. Men jeg behøver vel ikke at sige dig, at det forekommer meningsløst at ofre en
lille formue på uddannelse for så at slå sig til tåls med, hvad enhver seminarist kan få. Og den dag du bestemmer dig for at komme hjem, bliver det uden eksamen. Vil du virkelig ofre de mange penge og samtidig dømme dig selv til landflygtighed? Jeg håber, at du undersøger sagen grundigt, inden du tager den endelige bestemmelse.

Din fader

Landflygtighed! Skulle hun da ikke kunne vise sig hjemme uden en eksamen? Hvis far kendte til kvalmen, hovedpinen, svimmelheden, søvnløsheden, ville han dømme mildere, men hun holder sin tilstand for sig selv og bider tænderne sammen. Langt de fleste problemer kan man arbejde sig ud af, men jo mere hun arbejder, jo mere syg bliver hun.

Sidst i september er der brev fra doktor Bohr. Han er nu ankommet i Cambridge og takker mange gange for al hendes hjælp. Han inviterer sig selv til te i Peile Hall den næstkommende søndag. Bohr er ny i Cambridge og har endnu ikke forstået de strenge regler for almindelig selskabelighed mellem unge mænd og unge kvinder. Brevet kommer så sent, at hun ikke kan nå at træffe de nødvendige foranstaltninger.

Kære dr. Bohr,

Desværre kan jeg ikke have Dem til te i college uden en chaperone, og det er mig ganske umuligt at skaffe en til veje allerede nu på søndag. Ville det være Dem muligt at komme en hverdag? Hvis ikke, skal jeg forsøge at få en til at overse vores møde en anden søndag. Der kommer vistnok en dansk dame og besøger mig engang i næste uge, hvis De kunne komme den dag, ville det
jo være morsommere. Jeg ved ikke, hvad dag det hiiver og får det næppe at vide før aftenen før, men jeg skal så sende Dem et par ord, så De kan komme, hvis De har tid.

De må meget undskylde, men det kan være vanskeligt at få en chaperone, især om søndagen.

Deres Inge Lehmann

Søndagen efter forbarmer miss Starchy sig over hende, og Bohr kommer til te. De sidder i opholdsstuen med plysmøblerne og de tunge portierer, miss Starchy sidder for sig selv ved vinduet med sit sytøj og gør intet væsen af sig. Bohr har været forbi lejligheden på Eltisley Avenue og er yderst tilfreds. Om et par uger flytter han ind og håber så, at hans ophold kan komme rigtigt i gang, han har oplevet lidt begyndervanskeligheder på universitetet.

»Jeg kan se på mine medstuderende og professorerne, at de har medlidenhed med mig, når jeg forsøger at sige noget. En stakkels udlænding, der ikke ved, hvad de forskellige ting hedder, er meget ilde stedt. Det første, jeg overhovedet gjorde, da jeg ankom, var at opsøge professor Thomson på hans kontor. Jeg gav ham min afhandling, som jeg selv har oversat efter bedste evne, og forklarede ham, så godt jeg kunne, om strålingen og magnetismen. Han indbød mig til at spise søndagsmiddag med ham på Trinity, men siden da er der ikke sket meget mere. Professoren har så dårlig tid. Når vi taler sammen, kommer han til at tænke på noget andet og går midt i en sætning. Mit dårlige engelsk hjælper nok heller ikke på sagen. Jeg havde glædet mig sådan til at møde ham og havde på forhånd bestemt mig for, at jeg godt kunne lide ham, men Thomson virker temmelig ligeglad med, hvad jeg mener om noget, eller også kan han bare ikke holde ud at høre mig lede efter ordene. Jeg tror ikke engang, han har læst min disputats, han nævner den ikke med et ord.«
Doktor Bohr smiler forundret, som om han aldrig før er stødt på den slags ligegyldighed over for sin person og sit arbejde.

»Ja, frøken Lehmann, som De kan høre, kom jeg hertil med alt mit dumme vilde mod, men venter stadig på, at Cambridge skal folde sig ud i al sin historiske vælde. Heldigvis er her jo mange andre at tale med. Men hvordan går det med Deres egne studier? Er De selv tilfreds med at være her?«

»Jeg forsøger at få det bedste ud af mit ophold, men De har sikkert selv bemærket, at Deres kvindelige medstuderende kun deltager i forelæsningerne og ikke i de praktiske øvelser i laboratorierne? Vi er meget overladt til os selv. Manglen på undervisning og rådgivning gør, at jeg indimellem føler mig lidt fortabt.«

»Der sidder kun en enkelt kvinde med ved de forelæsninger, jeg følger, men ja, nu De siger det. Det giver jo ingen mening.«

Bohr tænder sin pibe, gnider hagen og tænker højt.

»Disse absurde, arkaiske regler og ritualer for, hvordan mennesker skal omgås. De forekommer mig så stive og langsommelige. Jeg har bemærket besværet med at levere simple beskeder til professorer og undervisningsassistenter på universitetet. Man banker ikke på døren eller taler direkte til den, man gerne vil meddele sig til, man sender et lille hvidt kort, som så besvares med et andet kort og et tredje og fjerde kort. Der må være sket en kortslutning, hvis De spørger mig.«

Hun ler.

»Cambridge er Cambridge!«

»Man burde lave en rask lille revolte,« siger han. »Et studenteroprør! Ikke bare de kvindelige studerende, men os alle sammen. Hjemme forlanger kvinderne stemmeret. De demonstrerer og skriver indlæg i aviserne, og jeg tror, de ender med at få det, som de vil have det. Det manglede også bare. De har vel hørt om det?«

»Ja, min moster, Signe Tørsleff, er aktiv i Kvindebevægelsen.«
»Måske burde De prøve at finde adspredelse uden for det lukkede kredsløb på universitetet. Selv har jeg meldt mig ind i en fodboldklub. Det gør mig svært lykkelig at rende rundt efter en bold og komme snavset hjem med mudrede sko efter en lang dag på biblioteket og i laboratoriet.«

Hun nikker. Det føles rart og familiært at tale sit eget sprog igen. Selvom hun ikke kender Niels Bohr særlig godt, får hun lyst til at fortælle ham om alle sine bryderier. Hendes hullede koncentration, frygten for at måtte rejse hjem uden at have gennemført sin eksamen, mors og fars forventninger, alle hendes håb til opholdet, de søvnløse nætter. Hun vil lette sit hjerte, men tager sig i det, hendes sovevaner og personlige kampe kan umuligt interessere den unge doktor.

»Måske har De ret. Bortset fra at jeg ikke har adgang til hverken biblioteket eller laboratoriet.«

Doktor Bohr fører en sigende pegefinger op til tindingen.

»Cambridge er et tosset sted. Men det har også sin helt egen skønhed, ikke sandt?«

Han peger ud i haven på den hvide gyngesofa, hvor to studerende holder passiar.

»Ja, haverne herovre er et kapitel for sig selv. Der må være flere gartnere på Cambridge end staff and fellows! Ved De, at hvert enkelt træ i haverne er registreret i Newnham Colleges Tree Register, som om det var et rigtigt levende væsen? Ingen gør så stor en dyd af deres haver som the English.«

»Jeg håber, at De vil forsøge at få det bedste ud af situationen og gennemføre Deres eksamen, som De har sat Dem for. De holder jo tydeligvis meget af at være her på trods af alle vanskelighederne.«

»Jeg bruger al min vågne tid på studierne, men jeg er bange for, at det ikke er nok.«

Doktor Bohr ser ud til at være faldet i tanker. De tunge kinder, de
let hængende øjne, hun betragter hans krops lidt ludende positur i lænestolen over for hende, en stor klodset bjørn. Bohr er ikke nogen smuk mand, men han har en næsten magnetisk kraft omkring sig. Når han lader sit lys skinne ud over en, føler man sig beæret, hans selskab er som en sjælden ressource, man kan tanke op ved. Pludselig bryder han ud i et stort smil.

»Ved De hvad, frøken Lehmann. Vi står begge lidt alene med alle vores håb og talenter lige nu, men Cambridge kommer til at fortryde! Jeg sidder lige og tænker på, at det måske er bekvemt for professor Thomson at lade, som om han ikke har læst min afhandling, for mine beregninger viser, at man ikke kan forklare metallernes egenskaber på den måde, han har gjort. Jeg påviser mangler ved hans arbejde. Selvfølgelig har han læst min disputats, han ønsker bare ikke at forholde sig til den. Han gemmer hovedet i busken, gør han!«

Thomson vandt Nobelprisen i 1906. Det er en selvsikker ung mand, hun har til te i dag.

»Hvorom alting er,« siger Bohr og slår hænderne energisk sammen. »Cambridge er måske ikke helt, hvad jeg havde forestillet mig, men jeg har det trods alt temmelig godt herovre og har store planer.«

»Hvad vil De gøre?«

»Jeg vil se tiden an. Her er jo mange dygtige og venlige mennesker at tale med, og hvis der ikke sker fremskridt på laboratoriet inden jul, vil jeg tage hjem til København. De ved måske, at jeg forlovede mig med Margrethe Nørlund sidste år?«

»Ja, frøken Adler ...« hun rødmer. Bohr må synes, at hun lyder som en lille skolepige. »Hanna Adler fortalte mig det. Tillykke. De må hilse Margrethe, når De skriver til hende.«

»Tak, det bliver hun glad for, og Deres hilsen vil snart nå hende. Jeg skriver til hende hver dag. Det første brev skrev jeg allerede fra færgen på vej hertil.«
Han smiler genert og drikker det sidste af sin te. Så rejser han sig. Hun følger ham ud, og de giver hinanden hånden til farvel.

»Får De nok at spise, frøken Lehmann?« siger han og ser på hende med sit tunge, mørke blik. Hun nikker kort, og han letter på hatten.

»Tak for te. På gensyn, frøken Lehmann.«

Tilbage på sit værelse stirrer hun længe i spejlet. Ansigtet er indfaldent, hun har gule rande under øjnene. Doktor Bohr ankommer frisk og frejdig i byen, danner sig et overblik over dens muligheder og får det bedste ud af det hele. En munter, begavet mand. Hvorfor kan hun ikke være som ham, tage lidt lettere på tingene, se livet fra den lyse side, hvorfor skal hun altid ødelægge det for sig selv?

I november opgiver hun de matematiske øvelser og opgavesættene. I stedet koncentrerer hun sig om det essay, der også indgår i forberedelserne til Tripos-eksamen: et essay på 8000 ord om et matematisk emne. Også det volder hende problemer. Der er ingen kraft i hende. Hun ligger i sengen med feber, hendes søvn er spredt og urolig, hun har ingen appetit. Miss Starchy tilkalder lægen og kommer med te og sandwiches hver dag. Hun sætter sig på sengekanten og mærker på hendes pande, rynken mellem hendes bryn bliver dybere og dybere.

»Jeg har skrevet til din mor, miss Lehmann. Jeg er bekymret for dit helbred og vil gerne høre hendes vurdering. Hun må vide, hvad der er det rigtige at gøre.«

Mor svarer med det samme. Hun har talt med doktor Hassing, der mener, at hun skal komme hjem og holde en lang juleferie. Hun indvilliger, men insisterer på at skrive sit essay, inden hun rejser. Med puder i ryggen sidder hun i sengen med sine bøger og papirer, men kan kun arbejde kort tid ad gangen. Lorna og Muriel kigger ind til hende hver dag. I dag sætter Lorna sig på værelsets eneste stol, mens Muriel kryber op i sengens fodende. De er så kære, de to, så livlige og driftige, deres eksaminer og Cambridges stramme regler går dem
ikke på. De tilpasser sig, nyder studielivet og de smukke rammer og lader sig ikke tynge af det, de ikke kan ændre på.

De kalder hende The Dåne.

»Remember when we first met The Dåne?« spørger Muriel fra sin fodende og ser på Lorna. »Remember how we thought she was all stiff and stuck up and how we thought she would never talk to us? And then our Dåne turned out to be the sweetest darling creature ever.«

Muriel lister sin hånd ind under tæppet og kilder hendes fod. De ler, og hun får tårer i øjnene. Hvis hun virkelig er nødt til at rejse hjem, vil hun gøre alt for at komme tilbage til sine veninder igen, så snart hun er rask. Der har været kvindelige studerende på Cam-bridge siden 1869. Når andre unge kvinder kan klare studierne, må hun også kunne.

I begyndelsen af december får hun det værre. Tripos-eksamen er et giftigt dyr, der kradser og bider i hende indefra. Jo mere hun spekulerer over sin egen fallit, jo større vokser dyret sig. Hun bliver dårligere og dårligere. Der er dage, hvor hun ikke står ud af sengen. Gennem feberen ser hun fars lange mørke ryg og hører mors stemme, alle dine studier, Inge. Du tænker dig syg. Midt i december kan miss Starchy ikke længere tage ansvaret for hendes helbred og sender hende hjem.

»Du er overanstrengt, komplet udmattet. Tag hjem og hold jul med din familie. Dit værelse står klar til dig, når du er rask igen.«

Dagen før hun rejser, er der brev fra doktor Bohr. Han skriver, at professor Thomson har sendt hans disputats videre til Cambridge Philosophical Society, der har afvist den, fordi den er for lang. De vil gerne trykke den, hvis han vil skære den ned til det halve. Det har han naturligvis nægtet. Som afhandlingens forfatter ved han, at den ikke indeholder et ord for meget eller for lidt. Han afslutter med at invitere hende til lunch med sine fysikervenner i lejligheden på Eltisley Avenue. Margrethe har sendt ham sin opskrift på
hakkebøf med bløde løg, han vil forsøge sig i køkkenet og håber, at hun kan komme, om ikke andet så for at bevidne hans totale gastronomiske fallit. I brevet nævner han ikke et ord om chaperone. Enten har Bohr ikke fuldt ud begrebet reglerne om adskillelse mellem kønnene og konsekvenserne for kvinderne ved at bryde dem, eller også hviler han fuldstændigt i sin forvisning om, at reglerne er ufornuftige, og tillader sig derfor at tage let på dem. Hun har snart været her et år og ved, at Cambridge er en ældgammel kæmpe, smuk og suveræn, uimodståelig og uindtagelig, her skriver man ikke historien om efter forgodtbefindende, her vil reglerne og traditionerne altid vinde. Da hun siger farvel til Lorna og Muriel på banegården, har hun en fornemmelse af at forlade en del af sig selv i byen. Hendes svækkede, hvileløse krop rejser hjem, men håbet og ideen om den, hun gerne vil være, bliver her sammen med hendes veninder, med doktor Bohr og al hans vilde energi og med de pragtfulde gamle universitetsbygninger, hvor hun kun delvist har lov til at færdes. Drømmen om Cambridge vil blomstre og vokse videre i hende som de sorte roser og tulipaner i den hemmelige have bag Newnham College. Hun ved det allerede, inden hun stiger på toget, sammenbidt og fortvivlet; hun rejser væk fra sin bestemmelse, hvad har hun at komme hjem til?

Inge, Holte, 1932

Det er den lange våde sommer. Alle taler om vejret. Regnen, der falder i tykke tove, solen, der kun viser sig i små nærige glimt. Villaejerne i Holte er bekymrede for oversvømmelser i kloakker og kældre, funktionærerne er bekymrede for deres ferieplaner, bønderne bekymrer sig for høsten. Kornet og afgrøderne drukner og går til på markerne, jordbærrene rådner i køkkenhaven. Den svigtende jordbærhøst ærgrer hende, hun må købe sig til flere forsyninger, end hun plejer. I sæsonen plejer de søde bær fra haven at udgøre dagens første måltid, hun spiser dem friske med sukker og fløde eller som rødgrød, lun og veltillavet og fuld af vitaminer. Heldigvis modstår huset de kolossale regnmængder. Det er nøjagtigt så solidt og godt bygget, som hun troede, taget holder tæt, jordkælderen er knastør, hun kan arbejde uforstyrret, selv når det danske vejr viser sig fra sin værste side. Gråhvid himmel og evighedsregn er det perfekte forskningsvejr. Hendes observationer og beregninger viser, at P-bølgerne på deres rejse tværs gennem planeten bøjer af og deler sig i to retninger. Der sker en brydning af bølgerne, så de kommer op i en kortere afstand i stedet for at brede sig videre frem. Hun har skrevet til Harold Jef-freys og Beno Gutenberg og bedt om deres mening. Diffracted wa-ves, kalder Jeffreys dem. Nothing out ofthe ordinary, skriver han. Hvad mener han med det, vil hun vide, men han er travlt optaget af at gennemregne sine egne earth-tabeller og har ikke yderligere
kommentarer. Gutenberg har også observeret de sære ankomster, men fæstner sig ikke særligt ved dem. Han kalder dem bøjede bølger, gebeugte Wellen, og lader sagen ligge der. Hvordan kan han, verdens måske dygtigste seismolog og mest erfarne aflæser, stille sig tilfreds med blot at konstatere, at bølgerne bøjer, hvorfor bøjer han selv af i et så vigtigt spørgsmål? Selv kan hun ikke lade det ligge. Hun er stødt på en blank plet i den fælles viden om Jorden og må vide, hvad der forårsager denne brydning. Siden hun opdagede de ubekendte registreringer, har hele hendes eksistens handlet om at nærme sig en forklaring.

»Gebeugte Wellen. Diffracted waves. Vi ved, hvad der sker, men vi ved ikke hvorfor.«

Hun taler med det eneste menneske, der forstår, hvad hun mener. Forklaringen er derinde et sted, hun ser jo P-bølgerne divergere, som om de bliver brudt af noget inde i kernen, hvorfor, hvad kan det være? Når solen endelig viser sig, sætter hun sig ud i haven med sine papirer. Luften er ren og mild. Det er, som om regnen har skyllet hele atmosfæren igennem og efterladt den frisk og uden modstand som i tidernes morgen. Haven har aldrig været grøn-nere, græsset aldrig tættere. Hun nyder synet aflyset, der kaster et gyldent skær over hendes grund, hendes lille fredelige plet i en bekymret, forpint verden. Verdenskrisen gør livet til en daglig kamp for mange mennesker. I København ser hun de arbejdsløse stå på gadehjørnerne, vrede mænd med tomme hænder og tomme blikke. Arbejdsløsheden er oppe på 32 procent blandt de forsikrede, sult og sortsyn får samfundet til at vende vrangen ud på sig selv. Folk passer på sig selv og deres egne og vender sig mod politikerne. Noget må der ske, situationen kræver sociale og økonomiske reformer. Hjælp, handling, en fast hånd. Valget i Tyskland for få dage siden gjorde det nazistiske NSDAP til det største parti i Rigsdagen. Partiets leder, Adolf Hitler, forlanger nu at blive udnævnt til
rigskansler. Hun skutter sig. Selv er hun beskyttet og privilegeret. Med sin gode løn kan hun både hjælpe mor og Harriet og sidde her ved sit sommerhus og se ud over søen og birketræerne med deres strunke hvide stammer og fintgrønne blade. Hendes hus er tæt og lunt, og når jordkælderen er tom, kan hun cykle ned til ismejeriet efter de varer, hun behøver. At der ikke er tid til forskning i arbejdstiden, må i det lys betragtes som et luksusproblem. Enhver må svare sit og klare sig, så godt man nu kan. Solen reflekteres i vandet og får sceneriet til at ligne en af mors stramajidyller. Hun mærker varmen i ansigtet og tillader sig selv et lille hvil, indtil skyerne igen trækker sammen og sender hende tilbage til skrivebordet. I år er arbejdsroen sikret i august. Harriet er den eneste, der kan finde på at troppe op uanmeldt, og hun har ikke involveret sin søster i sine ferieplaner. Hun må have tid til at tænke. Denne sommer slider hun hårdere end nogensinde før. En tanke er ved at arbejde sig frem i hende, hun nærmer sig noget, hun endnu ikke kan formulere. Det ligger på spring bag panden som et omrids, en ufødt erkendelse. Når det rationelle ikke længere slår til, har hun noget andet at sætte i stedet for. Sin fornemmelse, sin sjette sans, vil hun næsten kalde det. Når hun sidder med seismogrammerne, bruger hun alt, hvad hun råder over, sin intuition, sit gehør, hele sin intellektuelle kapacitet. Opmærksomme øjne, rødglødende antenner, der ikke vil slukke, når de først er tændt. Evnen til at overskue og gennemskue sammenhænge har hun altid haft. Hun danner forbindelser, ser mønstrene, går ind i stoffet og tænker med uden selv at vide, præcis hvordan hun gør. Hun tænker på det som Tilstanden. Det er en tilstand af opslugt opmærksomhed og selvforglemmelse. En fornemmelse af, at hendes færdigheder står i passende forhold til det problem, hun skal løse. Tilstanden er en lukket kapsel. Intens koncentration, fokuseret problemløsning. Her hører hun hjemme. Når hun er inde i zonen, har hun svært ved at stoppe igen.
I sine mest ambitiøse øjeblikke indrømmer hun over for sig selv, at hun er draget mod at løse planetens gåder.

Hun ønsker at afdække den lovmæssighed, der forklarer, hvorfor naturen opfører sig, som den gør.

Når hun ikke sidder med beregningerne og seismogrammerne foran sig, gennemgår hun dem i hovedet eller opsummerer for sig selv, hvad hun er kommet frem til. Hun er på vej til ismejeriet og taler med sig selv, mens hun cykler gennem den våde, sommerstille by.

»Den bøjning, P-bølgerne foretager, og de afstande, strålerne når frem til fra jordskælvets epicenter, kan umuligt nås, medmindre ... medmindre de støder på noget inde i den flydende kerne.«

Hun rynker brynene og holder op med at træde i pedalerne. Så gentager hun, lidt højere, på vej op ad Holte Hovedgade:

»Hvis man skal have noget, der bliver vippet i en anden retning, må der være et eller andet, der kan dreje det i den retning, noget med en højere hastighed. Den bøjning, P-bølgerne foretager, kan ikke forklares, medmindre de støder på noget i den flydende kerne. En slags overgang, der på en eller anden måde skaber en tilbagekastning af bølgerne inde i Jorden.«

Ordene falder ud af hende, hun japper og kommer til at tale for højt. Ud af øjenkrogen fornemmer hun, at et ældre par på den anden side af vejen strækker hals for at se, hvad der foregår. Hvad mon de ser, når de kigger på hende, en cyklende kvinde i gummistøvler med en praktisk hue trukket langt ned om ørerne og et alt for stort regnslag, der blafrer efter hende som et slør, det eneste, hun nogensinde kommer til at bære. Måske tror de, at hun er en sinke, en tosse, en undvegen fra en anstalt, men de kan tro, hvad de vil. Hun har ikke kunnet få sine registreringer til at passe sammen med den vedtagne model for Jorden, Jeffreys’ tolagsmodel. Men hvad hvis hendes registreringer er korrekte, og det er modellen, der er forkert?
Hvis hendes registreringer er korrekte, må modellen være forkert!

Den idé, der dæmrer for hende, kan måske forklare det uforklarlige. Hvis Jorden blot bestod af skorpen og kappen, der omslutter den bløde kerne, ville P-bølgerne ikke opføre sig, som de gør.

Hvad hvis der inde i den flydende kerne er noget, vi ikke kender til endnu?

Noget, der får P-bølgerne til at deles og bevæge sig i andre retninger.

Forestillingen stiger op i hende som en bølge. Den ruller hen over hende og vokser i styrke, rejser sig, stiger, eskalerer, vokser og vokser.

Hvad hvis der er noget ukendt inde i den flydende kerne? Noget, der får bølgerne til at bevæge sig, som de gør. Hvad hvis der er en helt naturlig forklaring!

Bremsen hviner, da hun standser og står af cyklen, tanken må bundfælde sig, hun føler sig ør, ved siden af sig selv. Så sætter hun sig hurtigt tilbage i sadlen, vender brat rundt og kører tilbage mod Søbakkevej. Hun tramper hårdt i pedalerne, suser tæt forbi det nysgerrige par, rejser sig endda op fra cyklens sadel, trækker styret fra side til side for at komme hurtigere frem, parret på fortovet korser sig sikkert bag hendes ryg, en moden dame, der kører ræs som en gadedreng og forskrækker pæne folk. Hun har blikket stift rettet mod vejen, mens hun hjuler af sted, hun må hjem og afprøve sin idé, der er ikke et sekund at spilde. Den tanke, der er slået ned i hende, åbner for helt nye muligheder, en helt ny forståelse.

Hun ved, at hendes registreringer er korrekte.

Ergo må modellen være forkert.

Men hvad betyder det?

Hvad betyder det, at den gængse antagelse er forkert?

Hun er hurtigt hjemme, låser sig ind og lægger det våde tøj fra sig. Den lange nederdel er så gennemblødt, at den kan vrides. Optæn-ding i brændeovnen i sommersæsonen er imod hendes principper, men hun har intet andet valg, hvis nederdelen skal have en chance
for at tørre, hun har kun den ene med. Hun vikler et tæppe om sig og ligner en af de indfødte fra Java, som Ebba sendte billeder og beskrivelser af, da hun arbejdede i de franske kolonier. Varmen breder sig hurtigt i rummet, hun sætter sig ved arbejdsbordet og repeterer for sig selv.

»I seismogrammernes registreringer ser vi P-bølgerne brække af og ændre retning. Der er ingen forklaring på deres bevægelsesmønstre. Medmindre. Medmindre! Medmindre vi indsætter en kerne i den flydende kerne. En kerne med en højere hastighed.«

Hun griber ud efter blyant og papir. Hun vil tegne den tanke, der summer som en hidsig bi i hendes hoved, og begynder med en cirkel.

Jorden.

Inde i cirklen tegner hun endnu en cirkel.

Den flydende kerne.

Hun holder en pause. Trækker vejret dybt, hjertet buldrer i brystet, årerne ved tindingerne dunker og pulserer. Indtil nu har hun tegnet det, alle er enige om at vide. Men hun sætter pennen mod papiret igen og tegner videre. Inde i cirkel nummer to tegner hun endnu en lille cirkel, som hun skraverer. Stik imod det, man ved, placerer hun endnu en kerne i Jorden.

En kerne i kernen.

En indre kerne.

S-bølgerne kan ikke rejse gennem den flydende kerne. Det kan kun de hurtige P-bølger, men de bevæger sig anderledes, langsommere, i den flydende kerne end i fast materiale. Hvis hun anbringer en kerne i Jordens centrum og lader hastigheden i den indre kerne være større, vil der ske en tilbagekastning, når strålerne rejser gennem den flydende kerne og rammer den indre kerne. Med den simple stregtegning, hun har ridset op, kan hun pludselig forklare den måde, bølgerne bøjer af på.
En kerne med en højere hastighed kan forklare de mystiske ankomster.

Hun retter på brillerne og ser på sin skitse. Noget i hende ved, at det må være sådan, det hænger sammen. Andre forklaringer er ikke mulige. Hun stirrer på de tre kugler på papiret.

Den model, hun selv og alle andre har taget for givet, er forkert.

Der er en kerne i kernen.

Hun er helt sikker.

Den skitse, hun sidder med foran sig, den model, hun med rystende hænder har tegnet op, er en model over Jorden.

En trelagsmodel.

Det er, som om alt blodet forlader hende. Det risler stille ud af hende, og hun bliver mat, tømt for energi. En ånd. Et delta, hvor alt mødes.

Kan det passe, kan det virkelig passe?

Hun snapper efter vejret og mærker, at hun får våde øjne, bøjer ansigtet mod brystet, gnider panden og tørrer øjenkrogene.

Hun har søgt så længe uden at vide, hvad hun søgte efter.

Øjeblikket overvælder hende, hun må hvile hovedet mod skrivebordets kant. Tilstedeværelsen af en indre kerne ville forklare, at bølgerne kan trænge frem til ellers umulige destinationer i skyggezonen. Der er en naturlig forklaring på de forsinkede og afbøjede bølger, deres sære bevægelsesmønstre, deres utidige ankomster.

Ser planeten anderledes ud, end vi gik og troede?

Da hun først har tænkt tanken, er den indlysende logisk.

Andre forklaringer synes ikke mulige.

Det her ændrer alt.

Da rækkevidden af blyantstegningen går op for hende, stiger en vild glæde op i hende. Et flammende bål indeni, et brus af lykke. Hun rejser sig så hurtigt, at stolen vælter bagover, hun må have luft, hun må ud! Hun går hen til terrassedøren, regnen strømmer stadig fra
den grå himmel, hun lægger kinden mod den kølige rude, grådlabil og lige ved at synke sammen. Alting kæmper i hende, hun lægger ansigtet i hænderne og mærker, at hun ryster. Da hun træder ud i haven, rammer den fugtige luft hendes hede pande. Hun har en eksplosion, et skrig i kroppen og får lyst til besynderlige, pinagtige ting. Hun vil tage alt tøjet af og opføre en regndans i haven, hun vil råbe ad sine lungers fulde kraft op mod den tætte grå himmel.

DER ER EN INDRE KERNE! JEG VED, HVORFOR DET SKER!

Hun krænger tæppet af sig, dagens interimistiske nederdel, og løber ud på plænen. Regnen skyller ned over hende, håret og blusen bliver gennemblødt. Hun står på sin plæne i en tynd bluse og sine praktiske hvide bomuldsunderbukser, våd til skindet og rækker armene op mod himlen for at takke den gud, hun ikke tror på officielt, men som alligevel ofte fylder hendes tanker. Hun takker den kraft, den natur, det tilfælde, der har skænket hende dette vanvittige øjeblik. Nu har hun ideen, resten er matematik.

Tårerne løber ned over kinderne, hun ler og gentager:

»Bølgerne brydes mod en kerne inde i Jorden. Det er sådan, det må være, sådan, det hænger sammen. Det kan ikke være anderledes.«

Hun har lyst til at hoppe og rulle rundt og skabe sig tosset, men det kommer ikke let til hende. Hvad ville Harriet og Ebba gøre her, hun kommer i tanker om sin fortid som gymnast og forsøger sig med en vejrmølle, får ikke fart nok på, fumler og falder. Et par kejtede spjæt med benene må gøre det ud for dans. Så giver hun fortabt, fri bevægelse på græs ligger ikke til hende. Regnen holder op, solen bryder frem, hun står helt stille. Det våde tøj klæber til kroppen, hun går ind i huset og kaster det fra sig. Hun vil gøre som Harriet, hun vil sidde lidt på terrassen og lade solen tørre og varme sin krop, hun vil unde sig selv en rolig stund og lade tanken slå rod. I køkkenet skænker hun et glas likør og vikler et tørt tæppe om sig. Så sætter hun sig i haven, læner sig tilbage i stolen, lægger nakken bagover.
Hun har lyst til at tale med nogen, gid far var hos hende. Han ville vide, hvor omkalfatrende hendes idé er. Han ville lytte til hendes forklaringer, se på hendes tegning, nikke og forholde sig åbent og nysgerrigt. Interessant, Inge, ville han sige. Særdeles interessant. Det er en mulighed, det er absolut en mulighed, vi må lige regne på det, kende tallene, være helt sikre, ville han sige, og så ville han sætte sig ind til sit arbejdsbord og gruble videre over sagen. Når en tanke greb ham, trak han sig tilbage, han arbejdede også bedst alene. Han holdt sig ikke kun til sit eget felt, hans videbegær var universelt, han gled ubesværet ind og ud af andres teorier og tænkemåder. Hun læner sig tilbage i stolen og ser op i den blege dueblå himmel, det er, som om hun svæver et lille stykke uden for sig selv, skiftevis ængstelig og euforisk. Hele det seismologiske miljø går ud fra tolagsmodellen som et faktum. Skal hun, den nye pige i klassen, være den, der dukker op og fortæller dem, at den vedtagne model ikke er rigtig? Blækket på hendes magisterkonferens er knap nok tørt endnu, skal hun komme rendende og påstå, at der inde i den flydende kerne er endnu en kerne, indre kerne, måske endda en fast indre kerne, det sidste har hun ikke belæg for, hun gætter bare. Kan hun vove at præsentere en tanke, der bryder med selve fundamentet i det, hendes dygtige og langt mere erfarne kolleger tror på? Tolagsmodellen er næsten lige så etableret og urokkelig som det faktum, at Jorden er rund. Hendes antagelse vil svare til, at et eller andet fjols stillede sig op på torvet og påstod, at Jorden er trekantet. Hun vil skrive til Harolds Jeffreys og Beno Gutenberg. Det er fristende at afvente deres svar, alliere sig med dem, kaste ideen over til kvalificerede tænkere, der kan bidrage til at kaste lys over problemet. Det prikker og kribler i hende efter at diskutere det, hun arbejder med, hun håber på deres velvilje og interesse, men hun er ikke noget barn. Hun er 44 år og har knoklet over seismogrammerne og beregningerne så længe. Det, hun står med, er langt mere, end hun nogensinde har haft fantasi til at forestille
sig kunne ske for hende. Hypotesen skal hun selv udfolde, hun og ingen anden må følge hendes tanke til dørs. Tænk, hvis hun har ret! Nu venter beregningerne og det hårde skrivearbejde. Hun må undersøge sin idé på jordskælvet fra 1929 og andre store jordskælv, opbygge en hypotese, finde modet til at publicere en artikel. Varmen og likøren gør hende døsig, hun blunder og glider ind i en behagelig tilstand af halvt sovende, halvt vågen. Hun fornemmer sin far et sted i sin bevidsthed, forestiller sig, at han er hos hende. Hun kan høre ham langt borte, den mørke stemme, de faste skridt, hun ser hans ansigt, det livfulde blik, alvoren, intelligensen, det lys, der skinnede fra ham. Da hun rejser sig for at gå ind, standser hun midt i en bevægelse. Over søen hviler en svimlende smuk regnbue, så klar i farverne, så skarpt optegnet mod den lyse himmel. En perfekt bue, lige ud for hendes hus. Som en hilsen.
2. del

P’

Inge, Holte, 1932

Sneen lægger sig som høje blåhvide bølger i haven og som tunge glinsende puder på taget. Huset på Søbakkevej er en lille varm ø i frosthavet udenfor. Murværket og teglstenene er tætte og solide, brændeskuret og jordkælderen er fyldt op, hun skal ingen steder. Naboen har hængt en krans af gran på sin hoveddør og været forbi for at ønske glædelig jul, ellers er der ikke mange tegn på højtid i hendes stue, hun er her for at arbejde. Juleaftensdag kommer Harriet og Poul Hofmann med mor og Walt. Det bliver trangt, men forhåbentlig ganske rart med familiejul. Sidste år tilbragte hun juledagene med Ebba, bare de to. Alle deres gamle skoleveninder blev gift og fik børn, da de var i begyndelsen af 20’erne. Ebba giftede sig også for mange år siden, men lod sig skille, mens hun var på Java. Hun havde mødt en interessant rødhåret englænder, der ville have hende med til London. Skrupforelsket sagde hun sin stilling op og rejste hjem for at gøre sig klar til at blive engelsk frue og mor til en flok rødhårede unger, men da brylluppet nærmede sig, opdagede Ebba, at hendes galante englænder var gift i forvejen, det havde han bare været for høflig til at nævne. »Kærligheden har altid haft det bedst, når jeg har forsømt studierne og karrieren, og karrieren har haft det bedst, når jeg i skuffelse har vendt mig bort fra kærligheden. Jeg kan åbenbart ikke få begge dele,« er Ebbas konklusion, og deri ligger hendes uløselige dilemma. Nu er hun blevet øre-næse-hals-læge i Faxe. Her bor hun alene, omgivet af alle sine katte og
hunde og undulater, hjemløse dyr kan altid finde et hjem hos Ebba. Udlængslen og de slag, livet har givet hende, håndterer hun ved at arbejde for meget og drikke for mange øl. Ebba ser ingen grund til at skjule sin skuffelse over det, tilværelsen har budt hende, hun havde forventet mere. Juledagene i Faxe gik med skakspil og lange vandreture. De talte om alt mellem himmel ogjord, højtiden gled i baggrunden, de glemte den næsten, selskabet var i højsædet, og da hun kom hjem, følte hun sig udhvilet og klar til det nye år. Det er næppe den følelse, hun vil sidde tilbage med efter denne jul. Harriet og Poul har en opslidende effekt på hendes nervesystem. To højspændte teatermennesker under samme tag kan nemt gå hen og blive to for meget. Harriet og hendes mand tirrer hinanden, de mundhugges og forsones efter et indviklet system, som hun har opgivet at begribe fornuften i. Straf og belønning, magt og overgivelse. Det er, som om de henter energi i at såre og skade hinanden for så at slutte forlig og finde fred et kort øjeblik. Rollerne som offer og bøddel indtager de på skift som efter et nøje indstuderet rollehæfte. Harriets ægteskab er et drama i alt for mange akter, og den, der holder jul med det eksplosive par, kan meget vel ende som ufrivillig tilskuer. I år giver hun det en chance. Gåsen er bestilt hos bageren, og varerne fra købmanden bliver bragt i morgen. Resten af juleforberedelserne må de hjælpes ad med på dagen. Hun får ikke lavet julemad eller pyntet op, og det smukke træ, hun havde sat sig for at fælde og trække ind i huset, bliver i sin skov, hun har vigtigere ting at gøre end at presse sylte og hænge kræmmerhuse på snor. Harold Jeffreys har kontaktet hende. Han er i gang med at revidere sine tabeller og er interesseret i at få dele af hendes nye resultater ud i forbindelse med en artikel, han vil skrive. Hendes resultater understøtter hans, mener han, men Jeffreys kender ikke til det fulde omfang af hendes arbejde. Hun er nået længere, end han ved, og vil nødigt offentliggøre noget, før hun har sin hypotese helt klar. Hun drømmer om at offentliggøre den
perfekte teori. Skarp og uimodsigelig i sin klarhed, kort og suveræn. Ved at publicere dele af sine resultater sammen med Jeffreys allerede nu risikerer hun, at andre når til samme erkendelse som hun selv og kommer hende i forkøbet med det endelige resultat. Andre seismologer er begyndt at interessere sig for de mystiske ankomster i skyggeområdet. Forklaringerne er famlende og brogede, ingen ved tilsyneladende, hvad de taler om, men det er en kamp mod tiden og mod kræfter, hun ikke kender. Hendes største skræk er, at nogen skal komme på sporet af den diskontinuitet, hun har fundet, før hun selv når at opbygge sin hypotese og publicere sin artikel. Den indre kerne er hendes. Omvendt ønsker hun ikke at bremse den videnskabelige proces, det ville være ukollegialt at afvise Jeffreys, når han anmoder om et samarbejde. Seismologerne lærer af hinanden og hjælper hinanden frem. De lader sig inspirere, låner, tænker videre og bygger oven på de vedtagne antagelser. Tålmodigt og langsommeligt søger de fra hver sin krog af verden at fravriste naturen dens hemmeligheder ud fra egne og fælles interesser, konkurrenter og kolleger, som de er.

Et grimt faktum stirrer lige på hende: Hvis ikke hun finder en forklaring på de sære ankomster, vil en anden gøre det. Hun hylder udvekslingen af tanker og ideer som en fundamental del af naturvidenskaben. Kun ved en fælles indsats kan videnskabsfolkene åbne universets lukkede døre, men denne dør er hendes. Hun læner sig ind over bordet, lægger kinden mod den kølige træflade, øjnene glider i, men hun retter sig op og lægger et nyt stykke papir i skrivemaskinen. Hvor nødigt hun end vil, må hun vende sig mod professor Nørlund. Han er den eneste faglige kapacitet, hun kan spørge til råds. Hun må gennem tre kladder, før hun er tilfreds med brevet.
Kære hr. professor Nørlund,

Tidligere på året fortalte jeg Dem, at jeg ved undersøgelse af et jordskælv ved Azorerne havde opdaget, at tidskurven for P havde en meget stærkere bøjning omkring 20 grader end i de hidtil konstruerede tavler, og at der endda syntes at være en diskontinuitet. Dette viser, at der i en dybde af måske 400-500 km er en stærk mere eller mindre pludselig tilvækst af hastigheden. I denne dybde er det antagelig, at de dybeste jordskælv finder sted. Man må herefter antage en ganske anden lagdeling afjordens indre, end man hidtil har gjort. Dette resultat meddelte jeg dr. Jeffreys, der først tvivlede stærkt på dets rigtighed, men for nogen tid siden meddelte han mig, at nu havde han fået det bekræftet. Nu har jeg fået et brev fra ham, hvori han meddeler mig, at han arbejder på en revision af sine earth-tavler. Hans arbejde med tidskurver er så vidt fremskredet, at han snart kan offentliggøre dem, og han mener, at det afvigende forløb omkring 20 grader er så væsentligt, at det snart bør blive bekendt. Min undersøgelse af tidskurven har længe været færdig. Teksten skal blot revideres lidt, og der skal tegnes et par figurer. Men jeg har ikke villet offentliggøre den særskilt, fordi den indgik som et led i et større arbejde og vel nok er det betydningsfuldeste deri. Med dette arbejde er jeg så vidt, at jeg har skrevet en ganske vist temmelig mangelfuld kladde; alle undersøgelser af registreringer, beregninger, osv. er færdige. Men da selve det at skrive desværre ikke falder mig særlig nemt, vil det nok tage mig nogen tid at få et brugbart manuskript ud af det.

Som det er nu, er der vist ikke andetfor end at publicere det om afstanden omkring 20 grader særskilt, hvor nødigt jeg end
tager det ud af sammenhæng. Det gjorde ikke så meget, om det blev offentliggjort senere end Jeffreys’ arbejde, da det indeholder noget mere end hans. Han kan kun konstatere, at tidskurven bøjer, jeg kan ved at betragte registreringerne se, at den sandsynligvis har en diskontinuitet. Men offentliggørelsen af hans arbejde vil jo nok føre til, at man foretager videre undersøgelser, så jeg risikerer, at mine resultater er helt forældede, når jeg engang får dem frem. Jeg vil gerne spørge, om der er noget til hinder for senere at medtage det i mit arbejde, selvom jeg lader det fremkomme særskilt nu? De har tidligere sagt mig, at man godt kan offentliggøre resultater særskilt og i sammenhæng. Jeg vil gerne bede om Deres råd i denne sag, der volder mig en del hovedbrud.

Jeg ønsker Demen glædelig jul og et godt nytår og ser frem til at høre fra Dem.

Venligst,

Inge Lehmann

Juleaftensdag ankommer familien ved middagstid. Walt er iført et mørkt jakkesæt, der stumper på ben og ærmer. Da hun påtaler det, siger han med et skævt sideblik til sin mor, at han ikke havde andet pænt tøj at tage på. Inden for det sidste halve år har hans udvikling taget et kvantespring, skuldrene er blevet brede, han er allerede vokset Harriet over hovedet. Stemmen changerer mellem lys drengestemme og dyb manderøst. 14 år og hele tiden lige på vippen, det ene øjeblik en legesyg knægt, det næste en beleven ung mand. Ved julemiddagen sidder han vandkæmmet og forventningsfuld og charmerer sin bedstemor med historier om livet på gården hos familien Madsen. Han får et halvt glas rødvin til maden og konverserer sin stedfar om en kommende filmrolle. Poul Hofmann
skal spille sammen med visesangerinden Liva Weel. Hans glæde ved rollen irriterer tydeligvis Harriet, der endnu ikke selv er blevet tilbudt filmroller.

»Hvornår begynder optagelserne til den nye film?« spørger Walt.

»Om ganske kort tid. Jeg ser frem til at prøve kræfter med noget nyt. Film er fremtiden!«

»Det bliver sikkert noget helt andet end teatret.«

»Det håber jeg sandelig. Teatret keder mig efterhånden til døde. Denne evige kommers, aften efter aften med falbelader og tenderende overspil.«

Poul ser over på Harriet og smiler syrligt.

»Nej, det skal blive morsomt at arbejde sammen med frøken Weel. Hun er allerede en erfaren filmskuespillerinde og tillige frisk og morsom. Se, dét er en dame, der kan tåle at blive vist frem på det store lærred.«

»Så er det godt!«

Harriet læner sig ind over bordet og stirrer sin ægtemand ind i øjnene. Han gør en affejende håndbevægelse, der får hende til at rejse sig brat.

»Velbekomme,« siger hun og begynder at tage ud af bordet, selvom mor stadig tygger på sin gås. Stemningen er trykket, kun mor virker upåvirket, som om det hele er gået hen over hovedet på hende. Ved risengrøden sidder Poul med et lille gement smil om læben, Harriet knejser som en isdronning, kun en lille forræderisk sitren ved øjenkrogen afslører, at hun er ved at græde. Alligevel har hun mest ondt af Walt, der lever i dette cirkus til daglig. Poul og Harriet er som tørt krudt, der kan gå af hvert sekund. Da de skal give hinanden gaver, finder hun på, at hun vil forære Walt en ekstra gave. Hun har allerede købt en dyr fyldepen til ham, som hun har ladet indgravere med hans navn. Nu skriver hun også et julekort og stikker ham det i hånden. På kortet står der, at de sammen vil gå til en skrædder efter
nytår og få taget mål til et jakkesæt, han kan selv få lov til at bestemme farven og snittet. Det vil blive en udskrivning, men drengens glæde er det hele værd. Han flyver hende om halsen og siger, at det er den bedste gave, han har fået i flere år. Hun bemærker Harriets misbilligende blik, og da hun lidt senere går over i køkkenet for at forberede en bakke med te og juleknas, følger Harriet efter hende.

»Jeg kan godt selv sørge for tøj til min søn. Det behøver du ikke blande dig i,« hvisker hun bistert.

»Jeg ville bare gøre ham glad. Jeg kan jo se, at hans tøj stumper. Han er en ung mand nu, han må dog gå ordentligt klædt.«

»Du aner ikke, hvor store udgifter jeg har til den dreng. Jeg bruger langt flere penge på tøj til ham end til mig selv. Jeg har købt to par bukser, to skjorter og en pullover til ham alene i år. Det og et par gode sko og en udmærket vindjakke. Men det er aldrig nok, børn i den alder vokser som ukrudt. Landbolivet hos Madsens hjælper heller ikke på det, du skulle bare vide.«

»Derfor skal han vel ikke gå klædt som en lazaron.«

»Du får mig til at lyde som en ravnemor.«

Harriet får tårer i øjnene.

»Du gør vel det hele, så godt du kan. Poul kunne også hjælpe til med indkøb til drengen. Han er trods alt drengens stedfar.«

»Paul! Ham har jeg ikke megen fornøjelse af.«

Harriet virrer med hovedet, hun pudser næse og tørrer sine øjne. Selv når hun græder, er hun smuk som et maleri.

»Hvad vil du have, at jeg skal stille op? Pengene rækker ikke.«

»Du må disponere anderledes. Selv fattigfolk finder ud af at klæde deres børn på, så de har tøj på kroppen.«

Harriet ser olmt på hende. Så river hun sin frakke ned fra knagen, tænder en cigaret og går udenfor. Poul sidder uskyldigt og ser til som en tilskuer, der nyder et teaterstykke, da hun forsvinder ud i julenatten. Hun genner ham ud, han må sørge for at få sin kone
ind i varmen igen. Da Poul er gået, er hun træt, hun orker ikke mere familiediplomati. Hun reder op til mor og Walt på madrasser i stuen og klatrer op på hemsen, hvor en nagende anger kryber ind på hende. Teknisk set er Walts garderobe ikke hendes domæne, hun må lære ikke at blande sig i Harriets affærer. Omvendt er nogen vel nødt til at holde fanen højt og forsvare drengens interesser. Stakkels Walt, stakkels mor, stakkels Harriet. Og selv er hun vel også lidt stakkels, som hun ligger her. Hun glæder sig til at få sit hus for sig selv igen.

Julemorgen vågner hun op til det yndigste snevejr. Træernes grene er pakket ind i hvidt, sneen lægger sig som et tykt tæppe af vat i ha-ven, men indenfor er stemningen på kogepunktet. Harriet skramler ildevarslende i køkkenet, hun lukker skabe og skuffer alt for hårdt i, pruster og regerer. Walt, der ellers kan være svær at drive ud af sengen, kommer hurtigt i tøjet. Han forsvinder ud i haven, hvor han laver et arsenal af snebolde og kaster til måls efter det store birketræ. Indimellem vinker han ind til dem med et alt for stort smil. Er det en pligt, han tager på sig, når han går ud i haven og leger som en god og frisk dreng, vil han muntre de voksne op, er Walt også skuespiller? Siden han var lille, har hans blik været søgende og sårbart, men også klart og gennemborende, hun har altid haft en fornemmelse af, at Walt ser lige igennem dem alle sammen. Hun føler sig tung og skamfuld over sin egen andel i aftenens drama og går over i køkkenet for at bede om forladelse.

»Godmorgen, Harriet, og glædelig jul. Er du begyndt på morgenmaden?«

»Ja, det er kønt, Inge. Du er julens værtinde, men her står jeg i dit køkken og sørger for os alle sammen. Jeg har selv taget æg, brød, smør og ost med. Man ved jo aldrig, når man besøger dig. Hvis man vil være sikker på at få noget at spise, skal man selv tage sin mad med.«
»Jeg har masser af mad i jordkælderen. Og i går sørgede jeg for gåsen.«

»Julen er ikke gjort med gåsen alene.«

»Jeg sørgede også for kartofler og sovs, svesker og surt. Vi manglede da ikke noget.«

»Du havde ikke engang pyntet op, til vi kom. Walt måtte gå i skoven og fælde det første det bedste træ, han kunne finde. Du har visse talenter, hvor obskure de end kan forekomme, men husmoderligt overblik er bestemt ikke et af dem. Jeg måtte stå i mit ansigts sved og koge risengrød og bage småkager, inden vi kom herop, ellers ville det jo aldrig blive jul.«

»Men risengrøden var klumpet, og småkagerne var brændte, og du bandede og brokkede dig hele dagen og var ikke til at komme i nærheden af. Din egen husmor kan også ligge på et meget lille sted.«

Poul støtter sig mod køkkenvæggen, nonchalant og med en ejermine, der ingen steder hører hjemme. Som om det er hans hus. De ser overrasket på ham begge to, hun træder instinktivt et skridt væk og stiller sig ved siden af Harriet. Men filmskuespilleren har givet sig selv hovedrollen og fortsætter:

»Mine skjorter bliver hverken vasket eller strøget derhjemme. Jeg er begyndt at sende dem på renseri, hvad giver I mig?«

Han slår ud med armene og ser rundt, som om han forventer medlidenhed eller applaus. Fra hvem? Henne i hjørnet sidder mor i lænestolen. Hun har det med at forsvinde ind i sin egen verden, når der er uro omkring hende. Hun har ikke sagt meget, siden hun kom, nu siger hun med høj, gennemtrængende stemme:

»Mine piger har vigtigere ting at tage sig til end at koge og stryge. De har ikke uddannet sig til at være husholdersker, de har faktisk et arbejde at passe, Poul Hofmann.«

Mor nikker og smiler og ser mildt på sin familie og vender så tilbage til sit stramaj. De stirrer på den lille dame, mens hun udvælger
sig en ny farve fra garnkurven. Hendes små fine hænder tråder nålen, klipper med den lille broderesaks, finder ind i fingerbøllet og syr videre. Udenfor har Walt opfanget, at der foregår et eller andet, han står med næsen mod terrassedøren med vidtåbne øjne og ser ind. Poul brummer et eller andet. Så lusker han ud i haven, klapper Walt på skulderen og sender et bombardement af snebolde mod birketræet.

Hun bliver alene i huset nytåret over og hører ikke fra Nørlund. Han svarer ikke altid på hendes breve.
Inge, København, 1912

Der går et suk gennem salen, da hun træder frem på scenen i andet akt. Så frisk og dejlig den unge skuespillerinde ser ud i sin enkle hvide kjole, så køn, så let hun går på sine ben, og sikke et ansigt.

»Hvem er den søde unge debutant?«

»Har man set hende før?«

Hun hører folk hviske omkring sig og ser dem bladre i programmet.

»Så smukt hun fører sig. Bedårende,« siger kvinden foran hende til sin teaterveninde.

»Harriet Lehmann, står der her. Hun skulle gå på elevskolen. Er det en, vi kender?«

Mor prikker hende i siden med albuen og smiler hemmelighedsfuldt, hendes lille skikkelse knejser og dirrer spændt i det bløde plyssæde. Harriet spiller den undselige datter Marie i Helge Rodes nye stykke Grev Bonde og hans hus. De sidste mange dage har debutanten været pirrelig og fuld af nerver, opfarende og urimelig over det mindste, mens hun selv har haft brug for ro. Det er kommet til enkelte sammenstød hjemme i Willemoesgade, mor har måttet mægle og tysse, som var de to uopdragne småpiger. Nu står Harriet der på scenen og suger publikums opmærksomhed til sig, blændende og fattet, som var nervøsiteten en overfrakke, hun har lagt fra sig i garderoben. Selv sidder hun mellem sine forældre på anden række, rank og utilpas. Sådan sad hun og Harriet også.
da de var små og var med mor og far inde for at se Nøddeknækkeren op til jul. Et voksent barn klemt inde mellem sine forældre. Harriet har fundet sin rolle, men hvad er hendes? Heldigvis er onkel Julius også med. Han er cand.mag. og sceneinstruktør ved teatret og hendes yndlingsonkel. Hun kaster et stjålent blik til højre, hvor far sidder. Stoltheden står malet i hans ansigt, og noget i hende bliver tungt og synker ned i maven. Da Harriet og resten af kompagniet bliver kaldt ud for anden gang, rejser han sig og får resten af salen med på en stående applaus. Det er premiereaften, og stykkets forfatter kommer på scenen. Bifaldet vil ingen ende tage, skuespillerne bukker og nejer, der er buketter, klappen og hujen. Harriet vinker og fingerkysser, som om al tilbedelsen er rettet alene mod hende. Hun læste længe hos forskellige skuespillere for endelig at blive optaget på Det Kongelige Teaters elevskole sidste år, hun har kæmpet for at nå hertil. Det er Harriets aften, hendes første optræden på den store scene, hun har fortjent sin lykke og publikums kærlighed. Selv må hun gøre som resten af salen, hun må følge deres takt og klappe med, men håndfladerne er stive og kolde og giver ingen lyd fra sig.

Far læner sig frem og hvisker.

»Det, vi ser lige nu, er en drøm, der går i opfyldelse. Lige her for næsen af os.«

Mor tørrer en tåre væk fra øjenkrogen med lommetørklædet og nikker alvorligt med blikket låst fast på sin yngste datter. Da publikum langsomt, næsten nødtvungent, forlader salen, går de om bag scenen for at gratulere og overrække Harriet de røde roser, de købte på vejen herind. De finder hende i livlig samtale med grevinde Bonde og den unge Johannes fra stykket. Harriet står i bare tæer med udslået hår og ser uendeligt veltilpas ud. Der er kø for at komme til at gratulere, hun ser sig omkring i det gyldne teaterrum. På væggene hænger portrætter af skuespillere og digtere, der har
skabt liv og kunst på scenen i århundreder. Ved en hvid dug midt i rummet serverer en tjener champagne i høje, slanke glas. Tænk, at Harriet hører hjemme her, under guldlofterne, mellem lysene og blomsterne og fløjlsgardinerne, i denne kostumeverden, der ligger så uendeligt langt fra de abstrakte strukturer, hun selv beskæftiger sig med i matematikken. Hendes søster er den første kongelige skuespillerinde i familien, hun har insisteret på at følge sin egen vej i en slægt, hvor der er tradition for, at mændene søger indflydelse inden for politik, videnskab og forretning, mens kvinderne bakker op om deres mænd. Hun og Harriet er første generation af piger, der er opdraget til, at også de skal tjene penge og søge indflydelse. Harriet gør familien ære ved at forfølge sin drøm og bruge sit talent på scenen. Som hun står der med ophidsede røde pletter på kinderne, omgivet af sine kolleger med et glas boblende vin i hånden, er det tydeligt for enhver, at hun er, hvor hun skal være. De andre skuespillere og skuespillerinder behandler hende som et kært barn, truppens søde maskot, og Harriet nyder opmærksomheden. Da det bliver deres tur til at ønske tillykke, er debutanten oprømt og overstadig.

»Nå, hvad synes I? Brød I jer om det?« spørger hun ivrigt.

»Det var et prægtigt stykke, og du spillede din rolle med stor indlevelse,« siger far. »Tillykke, min pige. Det var en fornøjelse.«

»Tak, kære far.«

»Og dig, onkel Julius, hvad synes du?«

»Jamen, det var skam hæderligt arbejde, helt bestemt.«

»Men var jeg god, onkel?«

Onkel Julius rynker brynene og gnider hagen, så nikker han langsomt, eftertænksomt. Han har arbejdet ved teatret hele sit liv, men har aldrig fået lært at forstille sig.

»Det var en udmærket start, kære. Du lyste op. Og næste gang skal du have dig en rolle med lidt mere karakter.«

»Skal vi skåle for den unge frøken Lehmanns flotte premiere?«
Nogen rækker hende et glas champagne, hun løfter sit glas og finder en slags smil frem. Harriet glider ind i mors favn. Kontakten mellem dem er enkel og naturlig, de behøver ikke at sige noget, står bare der med armene om hinanden. Harriet har altid været mors lille kælebarn. Hun venter med at gratulere, til de har sluppet hinanden.

Hun rømmer sig og går hen mod sin søster.

»Tillykke med debuten,« siger hun lidt for højt og kysser sin søster på begge kinder. Hun har en fornemmelse af, at teatermenneskene stirrer på hende, deres perfekt svungne øjenbryn hæver sig i undren, deres fine pander og røde læber rynker sig sammen, for hvem er hun, det høje, blege gespenst i den grå kjole med det gammeldags snit, hvad laver hun her? Hun vil gerne sige noget pænt til Harriet, finde noget, hun kan rose, men der er for mange mennesker, lyset er for skarpt, hendes mund er for tør, mørket indeni er for tæt. Der kommer ingenting. Hun er et blindt underjordisk dyr, der ved en fejl er krøbet op fra sine dunkle gange og havnet her blandt himmeldyrene i deres glitrende guldrandede sale, deres behagelige forestillingsunivers.

»Du virkede ikke spor nervøs,« siger hun endelig.

Harriet smiler glad og strækker hals for at se forbi hende, hun piler væk og kommer hurtigt tilbage med en ung mand under armen.

»Inge! Du skal hilse på Walt Rosenberg, min forlovede. Walt har hjulpet mig med rollen og været en stor støtte.«

En ung mørkhåret mand med et sart udseende rækker hånden frem til goddag.

»Harriet har fortalt så meget om Dem,« siger han. »Om Deres studier på Københavns Universitet og i England. De er familiens lyse hoved, siger hun, men nu er De kommet hjem? Harriet fortæller mig, at De har haft et sammenbrud af en slags?«
»Nå, har Harriet sagt det, jeg ved såmænd ikke, det lyder måske lidt vel dramatisk,« siger hun og sender et skråt blik i sin søsters retning. Aftalen hjemme er, at hendes tilstand ikke vedkommer nogen uden for familien, men Harriet har selvfølgelig ikke kunnet holde kaje, hun har plapret løs til sin digterven om hendes personlige forhold. Alt er, som det plejer. Hun vil gerne fejre sin søsters debut og glæde sig på hendes vegne, men Harriet gør det svært at bevare et rent hjerte.

»Sikke en aften og sikke en debut. Hvor var hun dog fortryllende,« siger mor, da de går hjem til Willemoesgade.

»Guderne og Forsynet har altid haft et godt øje til Harriet,« brummer far.

»Det var bare en skam, at hun havde så få replikker. Hun sagde jo stort set ingenting,« ryger det ud af hende.

Mor og far standser og ser spørgende på hende.

»Jeg mener bare, at det var en meget lille rolle, hun havde. Når hun en dag får en større rolle, vil man bedre kunne bedømme talentet.«

Mor ryster på hovedet og ser op på far, han lægger en arm omkring hende, og de går videre i tavshed. Hun sjokker efter, skyldig, smålig, snart 24 år gammel og på slæb efter sine forældre. Fremmed og nedbrudt, Harriets digterven har jo ret.

*

Da mor og far hentede hende på Hovedbanegården lige før jul, så hun bestyrtelsen i deres ansigter. Hun hostede og frøs efter den lange rejse, far hyrede en lukket drosche, så de kunne komme hjem i en fart. De sagde ikke meget, men beordrede hende i seng og tilkaldte doktor Hassing.

»Overanstrengelse,« lød lægens diagnose, da han lagde sine instrumenter tilbage i lægetasken. »Det har nok været mere, end du
kunne klare derovre, lille Inge. Et fremmedartet klima, en anden kost, for mange studier. Nogle af os tåler ikke at blive omplantet. Du må holde sengen, prøve at spise, sørge for at drikke rigeligt.«

Far viste doktoren ud, hun hørte dem hviske sammen i entreen.

»Fysisk og mentalt nedbrudt. Det er alvorligt.«

»Jeg vil tilbage til mine veninder og kollegiet, jeg har kæmpet så længe for den eksamen,« peb hun. Mor og far stod i døren til hendes kammer, bekymringsrynkerne i deres pander og mors spættede hals gav hende dårlig samvittighed.

»Du har kæmpet for længe. Du er ikke rask. Du skulle være kommet hjem noget før. Hvorfor har du ikke skrevet til os?«

Mor græd, far sagde ingenting, stod bare og svajede frem og tilbage på sine store fødder med hænderne knuget foran kroppen. Vægttabet havde chokeret dem.

Der har været julevisitter og nytårskure, middagsinvitationer, teselskaber, alt i den bedste mening. Familien og omgangskredsen er nysgerrig efter at høre om hendes Cambridge-eventyr, hendes store rejse til England. De første dage takkede hun nej til det hele, forlod hverken kammeret eller lejligheden, krøb udenom, gemte sig, sov dagene væk. Mor kom med te og suppe, hun vendte ryggen til de duftende bakker og sov videre. Hendes sanser var sløvede, hun mærkede ingen sult, kun ligegyldighed og en træthed så mørk og omsluttende som de kolde januarnætter, hun er kommet hjem til. Hun vender og drejer detaljerne, hvad kunne hun have gjort anderledes, hvem kunne hun have bedt om hjælp, hvor trådte hun forkert? Niels Bohr sendte et julekort, da hun lige var kommet hjem, og har skrevet en enkelt gang siden. Han er også på vej væk fra Cambridge. Ved en festmiddag på Trinity College har han mødt en professor Rutherford, der forsker i radioaktivitet. Rutherford har også studeret ved Cavendish-laboratoriet under Thomson og har nu sit eget laboratorium. Professoren har inviteret ham til Manchester University
for at lave eksperimentel forskning i radioaktivitet sammen med ham, Bohr regner med at flytte allerede til foråret og glæder sig til at udforske et nyt aspekt ved atomfysikken. Solen skinner altid på Niels Bohr. Hans entusiasme er som et ekko, der pludselig vender tilbage til hende og bringer en lille ladning af energi med sig. Historien om Rutherford er så Bohrsk, at hun kommer til at trække på smilebåndet for første gang i flere uger, da hun læser brevet. Ellers er der ikke meget at smile ad. Midt i januar må hun skrive til miss Starchy og Newnham College, at hun ikke kommer tilbage.

*

»Kom med ud i den friske luft.«

»Spis nu lidt. Du må have noget at stå imod med.«

»Besøg dine gamle skoleveninder, de savner dig.«

Mors og fars gode råd skvulper forbi hendes bevidsthed som fjern larm, hun prøver at holde ude. Hun ligger på sit gamle kammer og stirrer på ejendommen overfor. Hun skammer sig over sin uduelighed. Svageligheden. Ydmygelsen ved at have sat himmel og jord i bevægelse for at komme til England for så at fejle. Hun savner Lorna og Muriel og miss Starchy. Hun var lige der, hvor det var allerbedst at være, blandt verdens dygtigste matematikere. Berømte professorer, fysikere, kemikere og filosoffer, alle samlet på ét sted, hun har rakt ud efter solen og brændt sig. Når mor trækker gardinerne fra, gemmer hun hovedet under dynen. Opholdet var både bekosteligt og tidskrævende at arrangere, mange mennesker lagde kræfter i, for at det skulle lykkes for hende, hvad skal der blive af hende, dur hun da slet ikke til noget som helst?

»Du må have tålmodighed. Det tager tid,« siger far.

Lægen kommer og ser til hende en gang om ugen.

»Overanstrengelse,« siger han hver gang. »Ro, frisk luft og noget
andet at tænke på,« anbefaler han, da hun beder om medicin for at komme hurtigere på benene.

»Rekonvalescens,« siger han.

Skam, tænker hun. Den svider i hende. Hun ødelagde det for sig selv, det er næsten det værste. Hun ville gøre det hele så godt, og så endte hun på sit gamle kammer, hjemsendt, syg, et skravl.

»Jeg har et forslag,« siger far en grå januarmorgen på vej ind i februar.

Hvis hun bliver rask, vil han forstrække hende med penge til at fortsætte studierne i England. Men kun hvis hun kommer helt ovenpå igen. En af hans gamle kammerater fra Leipzig-årene bor i Østrig med sin familie. Han har skrevet til Herr Pichler og har netop fået svar. Herr Pichler og hans kone foreslår, at hun kommer ned til dem i nogle uger. Luftforandringen vil gøre hende godt, siger far. Familien bor i Sankt Anton, Frau Pichler savner selskab, efter familiens børn er flyttet hjemmefra, de vil tage sig godt af hende. Hun vil få lejlighed til at tale tysk, hun kan lære at stå på ski og få god solid østrigsk mad.

»Du trænger til at tænke på noget andet. Et par uger i Østrig med frisk luft og udéndørsliv er lige, hvad du har brug for.«

På sin egen diplomatiske vis fortæller han hende, at der må være en grænse for hendes selvmedlidenhed. Hun kender fars økonomiske situation. Hun vil ikke ligge familien til last igen og protesterer. Far ryster på hovedet, mor står i baggrunden med sin spættede hals og knuger hænder.

»Det vigtigste er, at du bliver frisk igen. Bjergluften vil gøre dig godt.«

Østrig. Sankt Anton. Længslen efter fremmede lande og nye byer vågner i hende igen. Stor natur, prægtige skove, gamle bjerge. Hun har været i Norge og Sverige, og sommeren inden hun begyndte på universitetet, var hun en uge i Paris med onkel Julius. Hun har hørt
far fortælle om bjergene i Tyskland, Østrig, Schweiz, Frankrig. Han har besteget en stribe af Europas højeste bjerge og kalder sig bjergbestiger. Pludselig kan hun ikke komme i tanker om et smukkere ord i sproget. Bjergbestiger. Den, der bemestrer bjergene. Den, der kæmper sig hele vejen op til tinden, alene fordi den er der.

Hun rejser først i februar. Lorna har sendt hendes ting hjem fra Peile Hall. De ankommer et par dage før, hun igen skal pakke dem ned.

Get well, my favourite Dåne. Let’s stay in touch, we missyou terri-bly anå cannot wait to seeyou again, skriver hun i det brev, der følger med kufferterne. Hun læser brevet flere gange og ved med sig selv, at hun må tilbage til Peile Hall. Hendes mål skal være at blive rask, så hun kan bestå sin Tripos-eksamen. Hun efterlod en drøm i Cam-bridge, hun skylder sig selv og sine veninder at kæmpe for den drøm.

Inge, Østrig, 1912

Sneen ligger glat og hvid som kageglasur på bjergene. Hun læner sig op ad det sorte træværk på familien Pichlers tyrolerhus og mærker kulden og morgensolen mod sit ansigt som to omvendte funktioner. Naboens søn skal komme om lidt, Herr Pichler har udset den unge hr. Konig til at være den, der skal lære hende at stå på ski, mens hun er her. Frau Pichler har hjulpet hende med tøj til skiløbet. Den lange uldnederdel, uldstrømperne, uldtrøjerne og uldfrakken holder hende varm i mange lag, men gør det svært at bevæge sig. De første dage hos familien Pichler har tvunget hende ud af den mørke døs, hun har forvildet sig ind i. Det solide træhus i udkanten af den lille by danner ramme om et hyggeligt og virksomt hjem. Her står man tidligt op, tonen er hjertelig og ligetil, her har selvbebrejdelser og selvmedlidenhed ingen plads. Hun sover stadig dårligt om natten, men appetitten er kommet tilbage, hun deltager i ægteparrets liv hver dag, og nu mener Herr Pichler, at skilektionerne kan begynde.

»Albert Konig er den bedste skiløber i byen. Han kender terrænet bedre end de fleste, han er den eneste, vi tør sende dig af sted med. Vi skulle jo gerne kunne få dig hjem til din far igen i god behold. Han kommer i morgen klokken 10. Hvis du føler dig tryg ved ham, kan I tage ud på ski med det samme,« sagde Herr Pichler fra sin bordende i aftes.

Den unge Konig er 24 år og skåret i ét stykke, bare nogle få
måneder ældre end hende. Han hilser med en ro og naturlighed, der straks får hende til at slippe bekymringerne ved arrangementet. Ulasteligt klædt i Loden-jakke, mosgrønne plusfours med lange mønstrede knæstrømper, alpehat og slips går han straks i gang med at vise hende skiene og staven. Hun godkender ham med et enkelt blik til Herr Pichler, og så kan undervisningen gå i gang. De bærer skiene på skulderen ud til byens udkant, hvor begynderbakken ligger, hun kan lide den knasende, kompakte lyd af sne under støvlerne, når de går. Han viser hende, hvordan hun balancerer og kører ligeud. Når hun står ret op med spredte ben og fægtende arme, stiv som en stav, siger han:

»Genau! Og så lige lidt ned i knæene, armene ind til siden, bøj Dem lidt forover, find balancen. Sådan! Fleksibel, men også fast og spændt i kroppen. Balanz, Balanz!«

På toppen af bakken sender han hende af sted med et lille skub i ryggen, inden han selv følger efter.

»Hvis De får for meget fart på, skal De lade Dem falde i sneen. Wie so,« siger han og får det til at se let ud, et smidigt fald i den bløde sne og hurtigt op igen. De står på lange tunge træski, der er skabt til fladt terræn. Skiløb i bjergene er helt nyt, fortæller han. Langrend tværs gennem dalen over store afstande har længe været en praktisk transportform og en yndet sport blandt østrigerne, men ned ad bakke er sjovere.

»Jeg arbejder på at udvikle en bremseteknik, så man ikke behøver at smide sig i sneen eller vente på, at skiene taber fart og stopper af sig selv. På den måde ville man kunne bevæge sig længere op i bjergene og få længere ture ud af det. De gør det andre steder, i Norge og i Frankrig, har jeg hørt. Skiene burde også være kortere. Jeg vil forsøge at snedkerere et par, der passer til bjergene. Hvis de var kortere og bredere, ville de være nemmere at styre. Jeg forestiller mig også, at man kunne få mere fart på.«
»Ja,« siger hun. »Med korte, brede ski ville man få et andet tyngdepunkt. Det ville give mere kontrol og fart. Det kan udregnes matematisk.«

Han ser på hende, og det er, som om hans øjne skifter til en dybere farve, et blik så blåt, at hun må vende blikket ned på sine støvlesnuder, der sidder fastsurret til skiene.

Allerede efter syv-otte ture ned kan hun stå på skiene uden at falde hver gang.

»Jeg tror, De er lærenem,« siger han og snyder næsen diskret. »Nogle mennesker lærer det aldrig.«

Hver gang de når bunden af bakken, skal bindingerne løsnes. Det er besværligt at få støvlerne fri, Albert sætter sig på knæ i sneen, lægger lufferne fra sig og viser hende, hvordan de hjemmelavede bindinger med lædersnorene fungerer. Dampen fra hans ånde bliver til en tynd tåge omkring hans ansigt.

»Tænk, hvis der fandtes et slæbetov, der kunne trække os op, så vi kunne beholde skiene på,« siger hun, da de må løsne bindingerne og klatre den hårde tur op igen.

»Ja, det ville ikke være dårligt,« ler han overrasket. »Men klatringen holder os varme. De fryser ikke, vel?«

»Nej, slet ikke,« siger hun med fingre, der er røde og stive af kulde. Sneen sætter sig som tætte klumper i vanternes uld, hun må vriste dem fri som blodtørstige igler. Efter et par timer i sneen går de tilbage til byen. Da de siger farvel, glæder hun sig allerede til næste lektion.

»Godmorgen. Har De sovet godt?« spørger han, når de mødes foran familien Pichlers hoveddør. De går ud mod skibakken, og på særligt smukke morgener tager de sig tid til at nyde udsigten, inden de spænder skiene på. Han spørger, hvordan naturen er der, hvor hun kommer fra. Hun tænker på Fælledparken og Østre Anlæg.
»Jeg tror, De ville være skuffet over naturen, der hvor jeg bor, i udkanten af København. Det er en stor by med over 300.000 indbyggere. Der er parker og søer, men storslået fri natur skal man uden for byen for at finde.«

»Ligger Kopenhagen i en dal?«

Hun smiler.

»Danmark er et fladt land, vi har ingen bjerge.«

»Ganz flach?« spørger han undrende.

»Næsten, men der er bakker.«

Hun tænker på Ulvedalene i Dyrehaven og på Himmelbjerget, som hun besøgte med familien Wied.

»Til gengæld har vi mange skove og strande. Danmark er et smukt land, men lille og fladt.«

Skiløbet er morsomt. Hun er opsat på at få det lært hurtigt, så de kan bevæge sig mod højere bakker, måske ligefrem de bjerge, der rejser sig hvide og mystiske lidt længere væk. Han spørger, hvad hun beskæftiger sig med i Danmark, og hun fortæller om Københavns Universitet og om den skønhed, hun finder i tallene og figurerne. En fornemmelse af harmoni og mening. Han nikker og fortæller om den ro og tilfredshed, han finder i at være omgivet af sin fars køer. 100 smukke og velnærede malkekøer, som han fodrer og malker om morgenen, inden han kommer for at hente hende. Om sommeren, mens køerne er på græs, tilbringer han hele dagen med dem. Han kan lide deres blide øjne og omgængelige facon.

»En ko, der står og tygger drøv, ligner måske alle andre køer. Men hvis man giver sig tid og lærer hende at kende, kan man se, at der foregår en hel masse inde bag de store brune øjne. Der er ikke to køer, der er ens, de er lige så forskellige som hunde og katte. De er nysgerrige dyr og har bestemte ting, de kan lide og absolut ikke kan lide. Dårligt vejr for eksempel. De hader det!«
Hun ler og spørger, om han har en yndlingsko.

»Suzie,« siger han. »En klog, gammel sortbroget med et følsomt gemyt.«

Han har passet hende, siden han var dreng.

»På en grå, kold dag er hun trist. Hun hænger med hovedet og lusker omkring for at få dagen overstået, og på en rar, solrig dag kan jeg se hende smile. Hun har venner i flokken og bærer nag, hvis en anden ko har behandlet hende dårligt. Køer er trofaste dyr. De sørger, når de bliver adskilt fra deres kalve. Nogle gange har jeg endda set en ko græde.«

»Jeg har kun været tæt på en ko én gang i mit liv,« indrømmer hun og føler pludselig, at hun er gået glip af frygteligt meget i sit privilegerede byliv.

Hun fortæller om frøken Augusta Fenger, der lånte en malkeko af en brændevinsbrænder i Farvergade og tog den med i skole, da hun opdagede, at flere af hendes elever ikke vidste, hvor mælken kom fra. Efter den dag hed hun »hende med koen« på hele Østerbro, og det blev sagt med respekt.

Albert smiler og ser eftertænksom ud. Som om han prøver at forestille sig et liv uden bjerge og køer.

»Den skole, du har gået på, lyder meget anderledes end min,« siger han.

»På langt de fleste danske skoler er drenge og piger adskilt. Dårlig opførsel straffes med skammekrog og lussinger og endda slag med spanskrør.«

»Genau.« Albert nikker.

»Jeg var heldig. Til gengæld var frøken Adlers skole så god, at mødet med verden udenfor har været temmelig skuffende lige siden.«

Hendes flossede tanker heler i Alberts selskab. De pruster og sveder, når de klatrer op ad stadigt højere bakker efter de hæsblæsende ture
ned. En dag har han taget mad med fra sin mors køkken. De sidder i solen på toppen af bakken efter skiløbet. Han brækker brød af med fingrene, som de spiser med pølse, ost og små sure agurker, og hun synes aldrig før, hun har smagt noget så godt. Alfred skænker blommesaft til hende i en lille rusten tinkop, og hun mærker en varm strøm af taknemmelighed over den omsorg, han viser hende. Sneen gnistrer sprød og hvid i solen, himlen er en klar og tydelig blå.

»Hør, sneen synger,« siger han.

De lytter til den splintrende lyd af iskrystaller, der smelter. Hun ser på ham i profil, så tilpas, så hjemme i sig selv og sine omgivelser. Det er søndag, og de er de eneste på skibakken. Hun fortæller om søndagsvisitterne derhjemme og om sin store familie. På mors side de driftige boghandlere og købmændene fra Slagelse, på fars side akademikerne. Professorer, læger, jurister, politikere, ministre, diplomater. Hun ser på de snedækkede grantræer i dalen og spørger ham, om de i hans familie fejrer juleaften med et juletræ i stuen.

»Aber klar,« siger han, som om det ikke kan være på andre måder.

Hun fortæller om sin oldefar Martin Lehmann, der kom til Danmark fra Lubeck i skuffelse over sit hjemland. Han havde studeret teologi, filologi og naturvidenskab i Gottingen. Efter rejser og studieophold i Europa søgte han et professorat i Kiel, men blev forbigået.

»Så kom han til København og giftede sig med Frederikke Louise, der var borgmesterdatter, og sammen indførte de den tyske tradition med juletræer i hjemmet.«

Hun peger ned mod granerne.

»Familien Lehmanns idé spredte sig hurtigt til resten af byen, og i dag har alle danskere et træ med lys i stuen juleaften.«

Albert lytter og nikker og vil vide mere om hendes familie. Hans lydhørhed og interesse er som et blødt tæppe, hun kan hvile
sig på. Hendes medfødte uro og skepsis ligger så godt på hans klippefaste ro.

»Min oldefar kom til Danmark uden at kunne sproget, men blev hurtigt venner med en stor dansk videnskabsmand, H.C. Ørsted. Senere fik han og Frederikke Louise tre sønner, der alle drev det vidt. Min farfar, Wilhelm, grundlagde det danske telegrafvæsen, Heinrich blev læge og professor i øjensygdomme, og Orla Lehmann blev indenrigsminister og en af hovedmændene bag Danmarks grundlov. Jeg ville gerne have mødt min oldefar, jeg tror, han var en interessant mand.«

Albert ser indgående på hende, han nikker forsigtigt, og hun får en pludselig lyst til at kysse hans øjenlåg. Det er sjældent, hun lader mennesker komme tæt på, hun holder verden ud i en arms længde, bange for at blive skuffet, bange for, at nogen skal forvente noget af hende, som hun ikke kan levere. Med Albert er det anderledes. Han forlanger ingenting, men virker tilfreds med hendes selskab, præcis som hun er. Er det sådan, det er at have en bror, eller er det her noget andet?

Om morgenen er hun ude i den friske luft, om eftermiddagen drikker hun te og læser de tyske romanklassikere foran pejsen med Frau Pichler. Efter middagen er hun så varm og træt, at hun falder i en sød dyb søvn, så snart hun lægger hovedet på puden. Hun har glemt, at man kan have det sådan. At tiden kan gå så svimlende hurtigt, helt uden hovedpine og halskatar, skrupler og selvbebrejdelser. En aften, da hun ligger i sin seng med blussende kinder, kan hun for første gang konstatere, at hun har tilbragt en hel dag uden at skænke sit nederlag i Cambridge en tanke. Tværtimod tænker hun en del på, at hun må tilbage og forsøge sig med The Mathematical Tripos igen. Væk er skammen og fortrydelsen og den dårlige samvittighed over for mor og far. Hun vil skrive til dem og laver en kladde først.
Hendes helbred har det meget bedre, skriver hun. Familien Pichler har sagt, at hun er velkommen til at blive, lige så længe hun vil. Der er intet, hun har mere lyst til end at blive et par uger mere, må hun have lov til at takke ja? Da hun er tilfreds med ordlyden, tager hun sin bedste fyldepen og fører kladden ind på det kraftige gule papir, hun har købt i den lokale papirhandel. Hun savner dem, skriver hun, hvordan går det med Harriet på teatret, og hvordan er martsvejret i København? Hun står på ski hver dag, vandrer på stierne omkring byen og fylder lungerne med ren, kold bjergluft. De regelmæssige rutiner og skiløbet styrker hende, hun har fået appetitten tilbage. Frau Pichler laver kraftig og velsmagende mad og er først tilfreds, når hendes gæst har besøgt fadet to eller tre gange. Albert nævner hun også kort.

Det er sønnen fra nabogården, der lærer mig at stå på ski. Vimø-des hver morgen foran Pichlers kønne tyrolerhus, mig i så mange lag uld, at jeg ligner en hårdt stoppet medister, når jeg vralter mod skibakken. Vejret de sidste dage har været henrivende med solskin og den klareste blå himmel. Man kan høre sneen knitre og »synge«, når den smelter. Nu forstår jeg bedre det drømmende udtryk, du får i øjnene, når du taler om Alperne, far.

Hun tager mod til sig og lufter også muligheden for at vende tilbage til Cambridge, selvom hun ved, at far helst ser, hun forlader tanken helt.

Jeg tænker en del på at vende tilbage til Cambridge til efteråret for at gøre studiet færdigt.

Allerede ugen efter er der svar, det er far, der fører pennen. Han glæder sig over hendes fremskridt og har mange spørgsmål til
hendes ophold. Hvorledes står det til med Herr Pichler og hans ingeniørvirksomhed, og hvordan bor familien, har de elektrisk lys, rindende vand, indendørs eller udendørs das? Der må være sket meget, siden han selv var i Østrig for 25 år siden. Har hun fået et hyggeligt værelse, hvilken type opvarmning bruger de, kan hun holde varmen om natten? Han sender mange hilsner fra mor, der selv vil skrive en af dagene. Han afslutter brevet med at skrive, at det vel godt kan gå an at blive et par uger mere, siden opholdet har en så styrkende effekt på hendes helbred. Cambridge nævner han ikke med et ord.

*

»Snart er De så dygtig en skiløber, at jeg ikke behøver at undervise Dem mere,« siger Albert en dag. »Was dann?«

»Så må De lære mig at forstå køerne og skelne dem fra hinanden,« siger hun. »Eller jeg må lære Dem matematik.«

De har mødtes hver dag i snart en måned, og hun er begyndt at tænke på ham som en nær ven og fortrolig. Hun fortæller ham om Cambridge.

»Jeg måtte ikke deltage i den undervisning, jeg havde brug for, men jeg ville bestå den eksamen og studerede til langt ud på natten flere måneder i træk. Jeg endte med at blive syg. Det var det eneste, jeg ville, og så kunne jeg ikke.«

Albert ser på hende med rynkede bryn og ryster på hovedet.

»Tingene har det med at blive tunge i mit hoved,« siger hun, »svære og uoverstigelige. Jeg beundrer dig for at være så sikker på, hvad du skal, og hvor du hører hjemme.«

Det tyske sprog binder dem sammen, skarpt og forfinet som de klare stjerneformede frostkrystaller, der sidder på indersiden af hendes rude og glimter i solen om morgenen. Hans stødvise,
syngende dialekt og hendes afpudsede skoletyske. Albert ser noget i hende, som ingen før har set. Han siger, at hun er godt bygget. Smuk og yndefuld. Hjemme har Harriet monopol på smuk og yndefuld. Han fortæller, at han drømmer om at starte sin egen skiskole. I Frankrig og Norge rejser folk til som skiturister, hvorfor skulle det ikke også kunne foregå i Østrig? Med de nye, hurtige togforbindelser vil tyskere, danskere og hollændere snart opdage, hvilken perle Sankt Anton er. De vil strømme til for at se hans dal og få lyst til at lære at stå på ski. Om sommeren vil han være bjergbonde som sin far. Han vil anskaffe sig en lille bestand af kvier og en enkelt tyr, få nogle sunde, givtige malkekøer ud af sine kvier, producere ost og smør, være selvforsynende. Hun lytter og prøver at se ind bag det lysende blik. Han har boet hele sit liv på gården og har aldrig oplevet, at nogen satte spørgsmålstegn ved hans værd eller valg. Han har aldrig været uden for dalen og virker ikke, som om han interesserer sig synderligt for, hvad der er på den anden side af bjergene, Alberts verden er hel og intakt. Hun lukker ham ind i tanker, hun aldrig før har delt med nogen, peger rundt på bjergene i dalen og leder efter ordene.

»Jeg vil altid skæve op til det højeste bjerg og forvente af mig selv, at jeg skal bestige det. Det er sådan, jeg er, tror jeg. En slags standard, der er nedfældet i mig. En retning, der er aftrykt på indersiden af min pande, noget, jeg skal leve op til for at være mine sko værd. Forstår du, hvad jeg mener?«

»Doch, jeg forstår. Du gør dig umage med det, du laver. Det er helt naturligt.«

»Jeg tror, det er æresfølelse, der driver mig. Jeg synes, jeg skylder min far at klare mig godt. Jeg har så ofte bedrøvet ham med mit vægelsind.«

»Du har mange evner og vil gerne bruge dem så godt som muligt.«

»Har du det på samme måde?«
»Ja, men måske lidt anderledes. Jeg vil gerne være tilfreds med det, jeg laver, leve fredeligt i naturen, med køerne og skiløbet. Med min familie,« siger han og synker hørligt. »Alt, hvad jeg har brug for, er lige her. Især nu, hvor du er kommet.«

Han ser på hende med brændende øjne, og hun ser ikke ned.

»Jeg vil også gerne være tilfreds, jeg ved bare ikke hvordan. Der er altid denne uro indeni. Jeg spekulerer for meget, det er ikke nyttigt.«

»Men hvis ikke du var blevet syg, var du aldrig kommet hertil. Og se dig nu! Du har lært at stå på ski. Du bevæger dig sikkert og hjemmevant i bjergene, wie eine Osterreicherin.«

Det sidste bliver fulgt op med et betydningsfuldt nik, der føles som et ridderslag.

»Jeg tror, jeg kunne lære meget af dig,« siger hun og borer støvlerne ned i sneen.

»Og jeg af dig.«

Han griber hendes hånd og taler igen om sin skiskole. Hun skal blive og drive den sammen med ham. Når turisterne begynder at strømme til, vil han tage dem med ud i terrænet. Hun kan arbejde på kontoret, tage sig af tallene og det økonomiske. Med hendes flid og talent kan det kun blive en succes. Hans mor kan passe børnene og hjemmet, mens de sammen opbygger en sund forretning.

»Hvilke børn?« spørger hun smilende og rynker brynene.

»Vores.« Han smiler sit generte smil, og hun får tårer i øjnene, for ingen har nogensinde før budt hende indenfor i det allertætteste og mest forpligtende rum, der findes. Om 50 år vil Albert Konig stadig stå i sin dal som et stort smukt egetræ med dybe rødder, og nu tilbyder han hende en plads ved siden af. Da hun møder hans blik igen, bøjer han sig ned og kysser hende på kinden, hans varme trænger gennem huden og gør hende svimmel, hun ser på ham, rømmer sig og siger tak for i dag. Så går hun hurtigt tilbage mod
familien Pichlers hus. Samme aften sætter hun sig for at skrive til far om at forlænge sit ophold endnu en gang. Hun tager tilløb, leder efter de rigtige vendinger, hun kan ikke forestille sig at sige farvel til Albert, men må jo også tilbage til Cambridge og gøre det færdigt, hun var begyndt på. Desuden har Muriel skrevet og spurgt, om hun må komme og besøge hende i København til september, det hele er pludselig så indviklet. Efter at have kæmpet med formuleringerne et par timer, giver hun op. Hun tør ikke skrive til far om sine Englandsplaner igen. I stedet skriver hun til mor, men det er far, der svarer.

Den 11/3 1912

Kære Inge,

Af dit brev til din moder ser jeg, at du er begyndt at tænke på fremtiden. Det forundrer mig meget, at du stadig tænker på at tage - eller prøve at tage - eksamen i Cambridge. Da du i november skrev til os, at du måtte opgive det, tilstod du ærligt, at du ikke havde været fuldt arbejdsdygtig derovre. Om det er klimaet eller kosten eller begge dele, ved jeg ikke, men i England er der åbenbart ikke sundt at være. Hertil kommer de strenge eksamenskrav, som efter dit eget udsagn kun sjældent opfyldes af nogen kvinde. Det gør udsigterne til engod eksamen, som har nogen værdi, meget små. Og selvom du fik den, hvad kunne det så hjælpe, hvis din sundhed var uhelbredeligt ødelagt?

Jeg havde forleden en samtale med professor Nyrop, som har mange damer blandt sine tilhørere. Han anførte en række sørgelige eksempler på, hvordan det ofte går begavede kvinder, som vil noget mere. Der var Birgit Trolle, der har tilbragt de sidste år med at vandre fra nerveklinik til nerveklinik uden at opnå noget
som helst. Der var frøken Prytz, som efterhånden er halvt sinds-syg, og jeg kunne blive ved. Når du efter det første års forløb har set, at kræfterne ikke slår til, ville det være uforsvarligt at lade digfortsætte et sådant hasardspil, hvor liv og sundhed er indsatsen, og alle chancer taler for, at du taber spillet. Jeg tager derfor mit løfte om at forstrække dig med penge til studierne tilbage. Min økonomiske situation er temmelig umulig for tiden, men om jeg så var mangemillionær, ville jeg tage mit løfte tilbage med tanke på, hvor overordentligt vanskelig den eksamen er. Hvis det daglige liv skal gå som hidtil, bliver der hverken tale om rejser i sommerferien eller penge tilovers til uddannelse. Alt hvad der fremtidig skulle ofres på dig, skulle tages af kapitalen. Dermed bliver en fortsættelse i Cambridge umulig, for 6-7000 kr. kan jeg ikke give dig. Det eneste fornuftige synes således at være, at du straks vælger en praktisk vej, hvor du hurtigt kan få en god og uafhængig stilling. Konferensråd Heide vil gerne hjælpe, og vil du hellere have med forsikringsvæsnet at gøre, vil professor Juel benytte sin indflydelse. Hvad nu dine øvrige planer angår, så må du modificere dem efter de forandrede forhold. At have din veninde fra Cambridge boende en tid til sommer må betragtes som ganske udelukket. Til den tid vil Harriets værelse være belagt, og det vil af økonomiske grunde ikke være gørligt at have en forvænt englænderinde som gæst i flere uger. Det er naturligvis kedeligt, hvis du allerede har sagt til hende, at hun kan vente en indbydelse fra os. Du må forklare hende, at det af forskellige praktiske grunde ikke er os belejligt i år. Hvis du og Harriet til næste år er så vidt, at I kan holde jer selv med klæder o.L, kan der jo nok blive så meget tilovers, at man kan tage imod en gæst. Men du må gøre dig fortrolig med den tanke, atvipå alle punkter må være meget sparsommelige, indtil du og Harriet kan hjælpe lidt tilselv. Jeger nødt til at sige dig dette ganske bestemt, da dit brev
til moder synes at tyde på, at det blot er din opgave at finde ud af, hvor fornøjeligt og afvekslende du kan tilbringe tiden, og min opgave at udbetale de fornødne penge. Når du har tænkt lidt over sagen, tvivler jeg ikke på, at du kan indse, at en jævn god realitet herhjemme er langt at foretrække for et glimtende luftkastel i udlandet. I Cambridge er der kun to muligheder: en glimrende eksamen med et ødelagt nervesystem eller en tarvelig eksamen, og derfor i begge tilfælde utilfredshed for livstid. Herhjemme kan du uden anstrengelse få en god stilling, hvor du vil føle dig tilfreds, så du snart kan stå på egne ben og indrette dig, som du vil. Jegser frem til at høre om din beslutning i nær fremtid.

Din fader

Mage til irettesættelse har hun aldrig før modtaget. En rygende opsang, en decideret afklapsning. Da hun har sundet sig, bliver hun vred. For første gang nogensinde finder hun sin far urimeligt hård. Dagen efter bliver Herr og Frau Pichler kaldt på sygebesøg i Wien og overlader deres hjem til hende. Hun vinker farvel i døren og forsikrer dem om, at hun nok skal klare sig, taknemmelig over at blive alene. Hun ligger på gulvet i stuen og stirrer op i loftet, fars brev fylder hende med en svovlende trods. Hun vil ikke være på rekonvalescensrejse for hans penge, hun vil ikke længere bede nogen om noget, hun vil klare sig selv. Samme aften inviterer hun Albert på en kop te i dagligstuen.

»Jeg elsker dig, Inge, du har sikkert gættet det,« siger han, så snart de har sat sig.

»Wirklich. Tief im Herz. Jeg har vidst det længe.«

Han rækker ud og lader hånden glide gennem hendes hår, stemmen ryster.

Han føler sig klar til at få foden under eget bord med en god
kvinde, siger han. Han er ikke interesseret i de bondepiger, hans forældre præsenterer ham for. Han vil have en klog og moderne kvinde som hende. Det er hans alvor, har hun det på samme måde, han må vide, hvor hun står.

»Du må ikke rejse hjem. Vi kan blive lykkelige sammen.«

Hun stirrer på ham, og ved en pludselig indskydelse rejser hun sig og går over på hans side af det lille runde bord. Hun bøjer sig ned og strejfer hans læber med sine. Hun har aldrig før kysset en mand, men hun er 24 år, hendes lillesøster har forlovet sig, og far har brudt sit løfte, det må være på tide. Først viger Albert tilbage. Så holder han hende fast og kysser hende forsigtigt, spørgende. Hun tager hans hånd og fører ham ind på sit værelse. De lægger sig på hendes smalle træseng, hun stryger ham over den solbrændte kind, panden, de sprukne læber, afprøvende, interesseret, han begraver hovedet ved hendes hals. Hun tænker på fars bragesnak om begavede kvinder, der havner på nerveklinikker, og professor Prytz’ datter, der snart er halvt sindssyg, hun tænker på hans lange mørke ryg og den altid lukkede dør til arbejdsværelset. Så vender hun sig mod Albert. Han åbner hende med tungen og kysser hende på en ny måde, huggende, grådigt. Våde, dybe bid mod hendes ansigt og hals. Først stivner hun, så følger hun med. Hun er en voksen kvinde, Albert vil hende det godt, hvorfor skulle hun vige tilbage fra hans kærtegn? Hun har ikke rørt ved en mand før, hun kender ikke mænds kroppe, men mærker, at hun ved hvordan. Noget i hende bliver levende, en spændt, dunkende puls tager over, hun lader hjertet og skødet og en dyb bankende rytme i blodet bestemme. Der er ingen tanker, intet rationale, kun denne rasende kraft og energi indeni, kroppen fører hende. Fra damernes hviskende snak i stuerne om de faldne kvinder ved hun, at hele hendes liv kan være ødelagt på én nat, hvis hun følger sin lyst. Et enkelt fejltrin kan afgøre hendes skæbne, men da hun hengiver sig til
Alberts krop, tænker hun, at sådan må det være, hun gør, hvad hun må gøre. Måske risikerer kvinderne det hele, fordi kærligheden og lysten er det hele værd. Måske lader de sig falde, fordi de er modige og sandfærdige, ikke svage og fortabte, som folk siger. Måske er de domme, der bliver afsagt rundtomkring i klunkehjemmene, for hårde, måske ved kvinderne, hvad de gør. Og gør de ikke bare det samme som mændene, følger de ikke bare deres hjertes vilje, hvordan kan det være så forkert? Hun tænker på moster Signe, der forlod sin mand, da Lis var spæd. Alle i familien, på nær mor og far, undsagde hende. For hvordan kunne hun være så egoistisk, hvordan kunne hun overlade sit barn til fremmede for at gennemføre sin egen plan, hvordan kunne hun lade lysten styre, hvad bildte hun sig ind, men moster Signe gav pokker i fordømmelsen. Hun kendte sig selv og vidste, at hun måtte have sig en uddannelse og være fri.

»Vil du være min? Er du sikker?«

Hans stemme er hæs. Hun nikker mod hans pande. Trangen til forening arbejder sig op i hende og bruser frem som et hav, hun lader den skylle ind over sig, umulig at holde tilbage. Hans brede, behårede krop mod hendes, den voldsomme duft af nøgen mand, det hårde køn, så nyt og fremmed, et imponerende bekendtskab. Hun mærker varmen, huden, hænderne, hans lænder, en guttural stønnen, og så, en lille skarp smerte. Som en kniv gennem en blød frugt. Hun kniber øjnene sammen, fokuserer, tæller. En dyb klagen fra hans hals, gør det også ondt på ham? Ni gange støder han op i hende, inden han brøler som et dyr i nød. Da det er overstået, lander han tungt over hende som en våd snedrive og falder i søvn. Hun lirker sig fri af hans fugtige hud og lader hænderne løbe ned over sig selv som for at mærke, om hun stadig er hel, om hun stadig er den samme. Blodet og det bulnede kød mellem benene, en flængende murren i kroppen, blafrende uforløst længsel. Er det her.
hvad romanerne handler om, fortabelsen, det svulmende hjerte, kærlighedsvanviddet hos Goethe, Schiller, Rilke, sammensmeltningen, den evige lykke?

Natten er lys og mærkelig, hun ligger vågen med sin pande mod hans. Det hvide skær fra sneen udenfor oplyser værelset og sengen, kroppenes aftegning under det kraftige vævede sengetæppe. Hun har elsket før, men det har aldrig været gengældt. Hr. Ostenfeld var en gift mand med et lille barn, hun vidste godt, at kærligheden var umulig, men forelskelsen var uimodtagelig over for fornuft. Besættelsen sled hende i stykker, Jens Ostenfeld roste hendes indsats i historietimerne og gav hende de bedst tænkelige vidnesbyrd, men uden for klasseværelset så han ikke til hendes side, han begreb ikke, at mønstereleven lå vågen om natten og tænkte på hans øjne, hans mund, hans hænder. Siden glemte hun ham, men kærligheden, begæret, skuffelsen sidder mejslet i hende. I nat har hun mærket en mands kærlighed for første gang, i nat er hun blevet kvinde. En ny tanke slår ned i hende. Hun er tre personer. Datteren, Kvinden og noget andet, noget stærkere, noget, der er større end de to andre. Albert vågner og hvisker i hendes øre. Han vil gifte sig med hende, de vil finde en løsning. Hun ser alvorligt på ham, nikker og stryger sin hånd gennem hans hår. Hun ved godt, hvad løsningen er.

»Jeg tager hjem.«

Ich muss nach Hause fahren.

Han stirrer på hende.

»En del af mig vil gerne blive her hos dig, men j eg skal noget andet, jeg ved bare ikke hvad. Jeg må finde min egen vej.«

Først protesterer han, han krummer sig sammen og græder, til ansigtet er vådt og stribet. Så trækker han hende ind til sig, de ligger med ansigterne mod hinanden, og hun må lukke øjnene for ikke at se ind i hans blanke blå. Han holder hende hårdt ind til sig, og på
bunden af hans blik kan hun se, at han giver hende ret. Hun hører ikke hjemme her.

»Dagene med dig har været så fyldt med glæde,« siger hun. »Tak.«

Han knuger hende, som om han aldrig vil give slip, og de mødes igen. Hun føler sig smuk og stærk, da hun tager imod ham i et punkt på den anden side, dybt indeni, hvor ingen har rørt hende før. Denne gang sidder smerten et andet sted. I visheden om, at hun aldrig mere skal se ham, og at beslutningen rækker langt. Da hun forlader al-pebyen, ville hun ønske, at han havde kæmpet hårdere, han skulle have overbevist hende om, at hun passer ind i hans alpedrøm. Hun når at fortryde mange gange på sin togrejse op gennem Tyskland. Hun ser ham for sig, hans ansigt, da hun kyssede ham farvel, med uglet hår og forgrædte øjne. Den ludende ryg, da han gik tilbage mod sin fødegård for at tage fat på morgenmalkningen, køerne brølede derovre, en fortvivlet, energisk jamren.

»De kalder på mig, de undrer sig over, hvor jeg er. Du er fri til at rejse, men jeg må blive her med mine køer og mit knuste hjerte.«

Hun ville løbe efter ham og sige, at det hele var en fejl. Selvfølgelig ville hun være hans og føde små skiløbere, selvfølgelig skulle de leve et jævnt og ukompliceret liv på en gård ved siden af hans fars. De ville fylde dalen med små bjergbørn, lære blege nordboer at stå på ski, de ville malke køerne sammen, kærne smør og producere ost, pludselig føltes bondelivet som en vej ud af tvivlen og dobbeltheden.

Toget bumler nordpå, er hun på vej i den forkerte retning, rejser hun væk fra sin skæbne? Kærligheden er en kostbar ressource, et sjældent privilegium, vil hun nogensinde opleve den igen? Hun presser ansigtet hårdt ned i sine håndflader som for at nulstille sig selv, gid hun kunne begynde forfra, hun vil have en chance til, hvorfor er det, der er så såre simpelt for andre, så pokkers besværligt for
hende, hvad er det, hun gør forkert? Som hun sidder der med kinden mod det kølige vindue, føles afskeden med Albert i morges som det sørgeligste øjeblik i hele planetens historie. Alligevel er hun ikke i tvivl. Hun må hjem og blive til nogen.

Hun sidder ret op og ned i barselssengen i sin røde silkekimono med de kinesiske broderier. Som en dronning på sin trone, forestiller hun sig. Den lille nyfødte ligger i hendes arme, håret har hun flettet i to ungdommelige fletninger. Familien er kommet på besøg, mor, far og Inge. Hun holder barnet tæt ind til sig og mærker, at hun gløder og emmer i sin nye rolle. Ved sengekanten står hendes fortumlede ægtemand. Han spørger, om hun er tørstig, sveder hun, har hun ondt? Han rækker hende et hvidt lommetørklæde og et glas vand, kan han gøre noget, er der noget, hun savner? De giftede sig for to år siden, da krigen brød ud, og han blev indkaldt til militærtjeneste. Heldigvis slap han hurtigt ud af trøjen igen. Måske kunne generalerne godt se, at hendes sarte, ophøjede Walt Rosenberg egnede sig bedre til at oversætte elskovsdigte end til at forsvare Københavns Befæstning. En ungdommelig, drømmende sjæl. Han bliver en god far, kærlig og legesyg. Som skuespiller er han ikke ganske uden talent, men det er i litteraturen, han for alvor har fundet sit kald. Hans oversættelse - eller gendigtning, som han selv foretrækker at kalde det - af Ovids Elskovskunsten optager al hans tid. Hendes Walt er en pæn og kapabel mand, han elsker og forguder hende, og hun elsker at blive forgudet. Hun har gjort det godt. Det er alle i familien enige om. 25 år og mor til et velskabt pigebarn, en lidt sen førstegangsfødende, men før hun blev hustru og mor, har hun slået sit navn
fast som skuespillerinde på nationalscenen. Hun ser ned på den lille pige, der ligger svøbt ved hendes bryst. Nyfødte børn er normalt ikke smukke, hun har ofte tænkt sit, når veninder og kusiner stolt har fremvist deres spædbørn i den tro, at de har givet liv til et væsen af stor skønhed. Skællede og tillukkede i ansigterne, stadig indespærrede i den trange form, de fik vristet sig fri af. Det tager nogle uger, inden små børn folder sig ud og bliver kønne, hvis de da nogensinde bliver det. Med hendes lille datter er det noget andet. Blot få timer gammel har barnet et nydeligt lille ansigt. Glat og fuldbåren er hun, helt perfekt. Jordemoderen kigger forbi stuen for at hilse på de lykkelige forældre og deres barselsgæster.

»Der går mange spædbørn gennem mine hænder, men jeg må sige, at Deres lille pige er noget ganske særligt. Overordentligt velskabt, fru Rosenberg,« siger hun.

Walt er som et kar, der løber over, han tripper og blusser af stor, uregerlig kærlighed og ved slet ikke, hvor han skal se hen. Han bærer sine følelser uden på tøjet, forstår ikke at dosere og holde tilbage, det er det, der giver ham problemer på scenen. Gudskelov for oversætteriet. Og hvor har jordemoderen dog ret; hele den lille krop og det runde hoved er usædvanligt harmonisk bygget. Hun løfter sin lille bylt op, så familien rigtigt kan se. Mor får tårer i øjnene, da hun rækker barnet frem mod hende. Den lille pige ligger i det bløde, hvide tæppe, bedstemor i Slagelse strikkede for mange år siden, det samme tæppe, som hun og Inge blev svøbt i, da de var små.

Mor tager imod pigen med en sikkerhed og ømhed, der forplanter sig i stuen.

»Så fin hun er,« snøfter mor. »Så uendeligt smuk.«

Der er stille et øjeblik, alle ser på de to. Barnet ligger tillukket i søvnen for så pludselig at slå øjnene op og stirre indgående på sin mormor. Øjnene er runde og mørke. Det klare, tillidsfulde blik sender en kærlighedsbølge ud i rummet.
»Spædbørn har endnu ikke lært at være forlegne over øjenkontakt. Ingen har så fast et blik,« siger mor og får tårer i øjnene igen.

»Det forpligter at se ind i de øjne,« brummer far med grødet stemme.

Inge stiller sig ved siden af mor.

»Er hun ikke bedårende, din lille niece?« spørger Walt med hovedet på skrå og en fjoget fistelstemme, han har tillagt sig, efter han er blevet far.

Inge nikker, og hvis hun ikke tager meget fejl, er der også en tåre i søsterens øjenkrog.

Far rømmer sig.

»Må bedstefar prøve at holde hende?«

Mor giver ham barnet i armene, han sætter sig lidt afsides, stryger den lille kind med en gigantisk tommelfinger. Hun har været på mange barselsbesøg, men først i dag, hvor hun selv er hovedperson, slår det hende, at det første møde med et lille barn er højtideligt som et sakramente. Barnet forener familien, giver den en fælles mission. Uden for hospitalet er alting af lave, men barselsstuen bugner af buketter og gode ønsker for fremtiden. Her forstummer snakken om krig og prisstigninger, frygten og uroen afløses af håb og kærlighed, en ny følelse af forbundethed. Fødevarer er langt dyrere end normalt, det er svært at få pengene til at slå til. August bød på godt høstvejr, men de unge mænd, der plejer at stå for høsten, er indkaldt, landmændene havde besvær med at få kornet ind. Det har presset priserne op, et brød koster nemt 30-40 øre mere end før krigen. Hun har selv forsøgt sig lidt med at bage og henkoge, men der er ikke gået nogen stor kok tabt i hende. Hun glæder sig til, at hun og Walt får råd til en pige i køkkenet. Efter krigen vil alt blive bedre. Et smukt og livskraftigt barn var lige, hvad de trængte til. Hun har skænket familien en stor gave og føler sig komplet som aldrig før. Mælken er ved at løbe til, det spænder og jager, hendes krop er en anden. Pludselig kommer hun til at græde, en tynd gråd af smerte, overvældelse, uklar ængstelse.
Sådan er det at være en fuldbyrdet kvinde med mand og barn og et bryst fuldt af ømhed og mælk til den lille. Hun ser på sin søster, der er klædt i gråt fra top til tå med håret sat op i en stram knold. Stakkels Inge, hun ligner en forsikringspolice. Den kvindelige sans for at hengive sig til manden og øjeblikket findes ikke i hende, hun forstår ikke at sno sig, stivnakket og ubestikkelig, som hun er. Inge vil aldrig opleve at sidde her som hele familiens omdrejningspunkt og smile gennem tårer. Hun tørrer sine øjne, strammer fletningerne og glider tilbage i rollen, højtelsket ægtehustru i barselsseng, nybagt mor. Kroppen er ny, følelsen er ny, stor stolthed, stor smerte, stor forvirring. Hendes bedstemor kunne, mor kunne, så kan hun vel også.

*

De døber pigen Mette. Den første tid omgiver de sig med familie og hjælpende hænder hos mor og far på Østerbro og hos Rosenbergs i Nødebo. Da barnet er to måneder gammelt, kalder scenen igen, hun må rejse tilbage og passe sit teaterarbejde i Aarhus og overlader Mette i mors varetægt. Far er ikke glad for arrangementet. Hvordan skal han passe sin nattesøvn og sine arbejdsrutiner med et nyfødt barn i huset, protesterer han, et lille barn vil forstyrre hans videnskabelige arbejde.

»Du har vel ikke forestillet dig, at dit barnebarn skal sendes uden for familien, som Anne Lisbeth blev i sin tid,« siger mor. »Signe havde ikke andre muligheder, men det har vi. Inge vil også gerne hjælpe til. Du kommer ikke til at mærke noget til den lille. Barnet bliver hos os.«

»En mere fornuftig løsning kunne rimeligvis være fundet i passende tid, barnet er trods alt ikke dumpet ned fra himlen som en overraskelse,« fremturer far. Men brokkeriet er en principsag, hun kender ham, for mens han harcelerer, har han svært ved at holde øjnene fra pigen, der har lukket hele sin lillebitte hånd om hans ene finger. Han forguder hende, og det bliver, som hun og mor har bestemt.
Hun sætter tal på alt, hvad der kan gå galt. Da hun kom hjem fra Østrig, skaffede fars gode ven professor Juel hende en stilling som beregner i Forsikringsselskabet Danmark. Statistisk analyse, sandsynlighedsberegning, præmiefastsættelse, genforsikring, det tog hende ikke mange uger at sætte sig ind i substansen. Formler og kalkulationer forekommer hende at være en begavet tilgang til virkeligheden. Som beregner kommer hendes grundighed til sin ret, hendes vægtning mellem skade, pris, økonomisk risiko danner grundlaget for retfærdige afgørelser. Hun har mere end 5000 kroner om året og får lov til at sidde i fred med pen og kvadreret papir det meste af dagen. Alligevel sidder hun her ved sit skrivebord mellem alle herrerne i deres brune og blå habitter og bliver mere og mere indædt. En tavs, spids vrede gør hende til kontorets sippenippe, hende, de andre går i en stor bue udenom. I de fem år hun har arbejdet her, har hun set sine jævnaldrende mandlige kolleger blive forfremmet og gjort til mellemledere, mens hun selv bliver forbigået. Mange af dem ejer end ikke den ringeste sans for tal og matematik, deres eneste bedrift er, at de kan møde til tiden og tale direktøren efter munden. Da en talentløs ung mand, et drys og en døgenigt, blev indsat som hendes chef for nogle måneder siden, fik hun nok. En buldrende uretfærdighedsfølelse fik hende til at undersøge sine muligheder i udlandet. Hun klippede en artikel ud af Politiken, hvor hun kunne læse, at Canada manglede arbejdskraft. Det store land mod vest
var velvilligt indstillet over for enlige kvinder, der ville slå sig ned i landet som barneplejersker, stuepiger, husholdersker, kogekoner, skolelærerinder. Unaccompanied women blev budt velkommen og ydet særlig hjælp og beskyttelse af immigrationsmyndighederne. Tanken om at rejse 6000 kilometer væk fra Forsikringsselskabet Danmark og mors evindelige »der må da også være en mand til dig« pirrede hende. Den gamle trods og udlængsel rørte på sig, måske var Canada stort nok til at rumme hendes drømme. Hun skaffede al den nødvendige viden og havde endda fastsat en dato for, hvornår hun ville opsige sin stilling og sit værelse, da mor fik hende til at tvivle.

»Europa står i flammer, og du vil ud at rejse? Ingen ved, hvad morgendagen bringer af ulykker, og du vil begive dig ud på en lang sørejse mod et land og en fremtid, du ikke kender? Dit helbred er ikke stærkt nok, Inge. Hvad sker der, når du får et af dine anfald blandt fremmede, hvem skal passe på dig, når dine nerver spiller dig et puds, hvordan skal det ikke gå? Husk på, hvad der skete sidst, du ville bosætte dig langt væk hjemmefra.«

Hun krympede sig.

»Det er seks år siden, jeg kom hjem, mor. Jeg er sund og rask. Mit liv skal vel ikke for tid og evighed defineres af den uheldige indvirkning, Cambridge havde på mit helbred. Jeg kan ikke som dig leve et liv med teselskaber og et sytøj i skødet. Jeg må finde mig et virkefelt. Det påhviler dog et menneske at udrette noget.«

Udfaldet mod mor var ikke retfærdigt, hun fortrød det med det samme. Mor aser og maser fra morgen til aften, for at hendes kære skal komme så uberørte gennem krigen som muligt. Med sin omsorg og praktiske sans spænder hun et håb ud under dagene og opretholder en spinkel normalitet i en tid, hvor de gængse rutiner er sat ud af spil. Hendes indsats i køkkenet, i barneværelset, i stuerne er usynlig og selvfølgelig, men hvis det ikke var for mor, ville familien bryde sammen.
Hun grublede længe, måske havde mor ret. Overvurderede hun sig egen styrke ved at tro, at hun kunne sejle over Atlanterhavet på en engangsbillet og slippe godt fra det, og kunne hun overhovedet tillade sig at sætte sin egen lykke i første række? Hvordan skulle hun komme hjem, hvis hun ikke fandt arbejde, billetten til Canada var kostbar, hun kunne risikere at ligge familien til last igen. Far mente også, at hun tog munden for fuld. De mange spekulationer gjorde, at hun måtte lægge sig syg med hovedpine og halskatar, de sædvanlige tegn på overanstrengelse, og dermed leverede hun selv beviset på mors indsigelse. Hendes hoved vil mere, end hendes krop kan klare, eller er det omvendt, specielt livsduelig er hun i hvert fald ikke.

»Svage nerver,« overhørte hun Harriet sige til en veninde. »Inge lægger sig syg, hvis alt ikke går efter hendes hoved.«

Harriet har også sit at se til, hun burde være mere ydmyg. Mette skranter og har gjort det, fra hun var helt spæd. Barnet kan ikke tage føde til sig. Hun var ikke ret gammel, da hun første gang blev indlagt på Dronning Louises Børnehospital i Øster Farimagsgade. På hospitalet fik den lille det stadig dårligere, hun genkendte ikke ansigter, hverken forældrenes eller bedsteforældrenes, intet kunne opmuntre hende. Oven i mavesygdommen blev hun pludselig ramt af åndedrætsbesvær og blodflod ud af det ene øre. Hospitalet forklarede, at det skyldtes en stærk forkølelse, og så blev far vred.

»De passer hende ikke ordentligt,« tordnede han.

Han udbad sig en samtale med overlægen i selskab med doktor Hassing. På mødet erkendte overlægen, at barnet var hospitalsforgiftet, og tilrådede et ophold på landet. Walt Rosenberg lejede et hus i Rungsted, hvor den lille familie tilbragte barnets første sommer. Her rettede Mette sig noget, men blev snart syg igen, denne gang med difteritis. Far følger hendes sjælelige og legemlige udvikling med stor interesse, han har en lille bog, hvor han fører notater om hende.
Den gamle mand forandrer sig omkring den lille pige. Han afbryder sit arbejde for at lege med hende, han lader hende undersøge sine lommer og rive sig i skægget, hvem af dem der morer sig mest, er svært at sige. Da hun og Harriet var små, var fars arbejdsværelse ikke et rum, børn kom i, men for lille Mette er bedstefars skrivebord den bedste legeplads. Nu er hun to år og stadig langtfra rask, og Harriet venter barn igen. Det nye barn vil som Mette blive født ind i en krig, som Danmark forsøger at holde sig udenfor, men hver dag mister unge sønderjyske mænd livet under forfærdelige forhold. Fødevarer er rationeret. De henter dyrtidsmærker på Københavns Rådhus for at kunne købe kaffe, te og sukker. Der er også forlydender om en uhyggelig sygdom, en ondartet influenza, der breder sig som en epidemi over hele Europa. Den dræber ellers raske mennesker på få dage, lægerne kan intet stille op. Som om den meningsløse krig ikke var nok. Mor har naturligvis ret. I en tid som denne kan hun ikke udsætte sig selv og familien for endnu en risiko ved at rejse langt væk. Hun må blive, hvor hun er. Men hendes chef er en charlatan, der ikke kan føre en logisk tankerække til ende, hun er 29 år, ugift og bor på et lejet værelse uden adgang til bad. Hendes skoleveninder er for længst gift og fører trygge, etablerede liv med børn og selskabelighed og husmoderlige pligter. Deres hofter er blevet bredere, nogle har fået et lykkeligt skær i ansigtet, andre et bittert drag om munden. Alligevel har de travlt på hendes vegne, skal hun ikke snart se at finde sig en mand, har hun tænkt sig at ende som pebermø, vil hun da slet ikke have sig en familie, hvad er hendes plan? Selv Ebba, der altid er så klarhovedet og helt sin egen, har forlovet sig med sin barndomsven Nolja. Måske er det Ebbas forlovelsessnak, måske er det forårssolen, måske er det mors opgivende suk og »der må da også være en mand til dig«, og måske er der faktisk en særlig sympati i luften, da hun bliver præsenteret for Laust Fibiger ved et af mors teselskaber. I hvert fald svarer hun ja, da han dagen efter skriver, at
han gerne vil se hende igen, har hun lyst til at spadsere en tur næste søndag? Han er høj og rank som hun, har pæne hænder og klæder sig nobelt. Forældrene er mors og fars bekendte gennem mange år, han bor i en herskabelig seksværelses lejlighed på Grønningen og har en udmærket stilling i Justitsministeriet. Laust Fibiger er, hvad mor kalder et godt parti. I marts og april går de ture og drikker te, de taler om deres arbejde, lytter til opera på grammofonen og spiller l’hombre og bridge med mor og far. I maj forlover de sig. De har begge en alder, hvor der ikke er så meget at betænke sig over, hun er lige fyldt 30. De fejrer forlovelsen med en tur på Sortedams Sø i en af de små robåde. Turene på floden med Lorna og Muriel er noget af det, hun ofte mindes ved Cambridge-tiden, ligesom hun tit tænker tilbage på somrene i Hellebæk og på Kulien, hvor onkel Julius tog hende og Harriet med ud at fiske, og far lærte dem at svømme. Hun kan lide at få båden og vandet til at arbejde sammen og gå i ét, som en svømmer, der crawler gennem det våde element, men Laust Fibiger har en anden plan.

»Lad mig ro,« siger han galant og sætter sig til rette på toften, selvom sejlturen var hendes idé.

»Du, min ven, skal bare læne dig tilbage og nyde udsigten.«

Han ror ud på søen med små overfladiske åretag og smiler til hende med sine store, skæve tænder, hvorfor har hun ikke bemærket hans tandstilling før? Sejladsen er abrupt og uden rytme, indimellem holder Laust Fibiger en pause og lader båden drive lidt, han ser sig omkring med hævede øjenbryn og vinker til hende i agterenden, som om han er Odysseus på eventyr. Hun prøver at finde en passende holdning, hendes ben er for lange til at sidde på bagtoften. Alting ville være nemmere, hvis hun kunne lade fingrene glide gennem vandet og kaste beundrende blikke mod sin forlovede. Hun må undertrykke sin trang til at belære ham og overtage årerne, og da de endelig kan træde op på landjorden igen,
kan hun ikke få sig selv til at takke for turen, men undskylder sig og tramper hjem på cyklen i rasende fart. Hun ejer ikke evnen til at forstille sig og ender med at skulle forstille sig for at dække over sin brist. Med forlovelsen er hun nødt til at sige sin stilling op, og selvom hun har været utilfreds med sin chef, føles det alligevel forkert, da hun lægger sit afskedsbrev på direktørens skrivebord. Han er ked af at se hende gå, siger han.

»Men en forelsket kvinde kan ingen holde tilbage, det ved enhver. Til næste år møder vi Dem sikkert med barnevogn i Fælledparken. De går Deres bedste tid i møde, frøken Lehmann.«

Foran hende venter en tilværelse som kone, husmor, værtinde, tanken giver hende nakkestivhed, akut åndenød. Hendes gamle skoleveninder har ikke tanker for andet end deres egen familiære hygge, og det forekommer hende, at Harriets familieliv er en lang række forhandlinger og kompromiser, der altid falder ud til Walts fordel. Hun tænker på sin mor, der med let fortrukket ansigt og sammenbidt tålmodighed har taget sig af mand og børn og nu børnebørn i 30 år. Selv har hun ikke tålmodighed til at kere sig om småting særlig længe ad gangen, hun er ikke et servicemenneske, villigheden til opofrelse mangler. Hun elsker Harriets lille Mette, men børn forstyrrer, de suger følelser og energi til sig og slipper først, når al kraft er suget ud af deres mødre. Der er ikke noget galt med Laust Fibiger, han er både flink og velmenende og har et ganske fornuftigt verdenssyn, men hun har været forelsket to gange før og ved, at det ikke skal føles sådan her. Albert har ligget begravet i en afkrog af hendes sind i seks år. Nu hvirvler han frem igen som en frisk vind i et forplumret indelukke. Hun hæver forlovelsen en søndag eftermiddag, da de går tur ved Langelinie.

»Jeg er ked af det. Det har ikke noget med dig at gøre. Jeg er bange for, at jeg er nødt til at bruge mit liv på en anden måde. Tro mig, det er ikke noget personligt. Det er tanken om ikke at være min egen
herre, jeg ikke kan forlige mig med. }eg må finde min egen vej, jeg skal noget andet/< siger hun og mener bestemt, at hun har hørt den sætning før.

Laust Fibiger virker rystet, men fattet.

Ringen stråler ny og glat, da hun tager den af og rækker ham den med et lille forlegent kniks. Hun får det indtryk, at han respekterer hendes beslutning, måske virker han endda en smule lettet. De står lidt over for hinanden som to bedrøvede dilettantskuespillere, der har glemt deres replikker.

»Men så...«

Laust Fibiger rømmer sig, blufærdig, rådvild. Så giver de hinanden hånden, han bukker kort, hun nikker og vender ryggen til for at gå. Da hun er nået et par meter væk og ser sig tilbage, står han der endnu.

»Undskyld ulejligheden,« siger hun og mærker en voldsom trang til at græde.

»Ingen årsag. Lev vel, Inge Lehmann. Jeg er sikker på, at du vil nå vidt.«

Han sender hende et lille trist smil. Så går de hver til sit. Hjemme venter mor og far, spændte på at høre om spadsereturen. De har været så glade på hendes vegne siden forlovelsen. Om lidt må hun fortælle dem, at heller ikke denne fremtidsplan kan gennemføres. Mor vil græde og blive rød på halsen, far vil lytte og prøve at forstå, og så vil han gå ind på arbejdsværelset og gemme sig. Hun sætter sine forældre grå hår i hovedet. På hjemvejen langs Kastellet blænder solen hende. Hun går langs molen, Øresund glimter, mågerne skriger, guldregnen blomstrer. En lun brise i luften smyger sig om hendes bare ben under kjolen, foråret med al dets kraft og overmod. En såre enkel idé falder ind i hendes hoved; hun vil bruge hver dag på noget, der giver mening. Hun har allerede spildt så megen tid, hun har ikke råd til at gå i den forkerte retning igen. Dagen
efter cykler hun til Frue Plads for at melde sig ind på Københavns Universitet igen. Hun vil tage anden del af det matematikstudie, hun aldrig fik afsluttet.
Alfred, København, 1920

Savnet er et hug i brystet, en smerte, der får al mening til at forsvinde. Han har låst sig inde på sit arbejdsværelse. Når han drister sig ud i stuerne, er der stille som graven. Selv drengen er faldet ind i sig selv. Han stolprer omkring på må og få med et forbløffet udtryk i ansigtet, eller han sidder alene på gulvet og vikler sine små fingre ind i tæppets frynser i mangel af bedre beskæftigelse. Livet er gået i stå i Willemoesgade. Harriets lille dreng er to år og kan dårligt sige to ord, hans mor ligger på et kammer og stirrer ind i væggen. Ingen har kræfter til at tage sig af den lille fyr, alle rutiner er bragt ud af spil, der er ingen samling på noget som helst. Inge formår at passe sine forelæsninger på universitetet, men kommer hjem hver dag for at hjælpe til og hanke op i resten af familien. Når Ida ikke rumsterer i køkkenet, ligger hun sammenkrummet i soveværelset. At tilværelsen kan være så grusom. At det kan gøre så ondt at være til. Oven i sorgen må han døje med en udspekuleret mavesygdom, lægerne kalder lidelsen for en indre svaghed. Indre svaghed! En beskæmmende diagnose for en mand som ham, for hvad er det egentlig, det kan jo være hvad som helst. Den svage, upræcise diagnose giver en svag og upræcis behandling. Han får ikke megen hjælp udover den, Ida selv kan udvirke ved sine gryder og pander. Når man tænker på, hvad der teknisk lader sig gøre med både flyvning og telefonvæsen og elektrisk lys, er det ubegribeligt, at lægevidenskaben ikke er nået længere. Kostbare menneskeliv
kunne reddes, hvis ellers glødepæren blev skruet rigtigt i hos lægestanden. Der sjuskes og smøles! Nøjagtigt det samme var tilfældet, da lille Mette lå syg. Tungsindet og vreden tager modet fra ham, men han sætter sig troligt ved sit skrivebord hver dag. Ingen opgave har nogensinde føltes vigtigere end den, han har sat sig for denne sommer. Han vil fastholde sine minder om den lille, han vil skrive hendes biografi.

Til minde om Mette Benedicte Rosenberg. Født 26. oktober 1916. Død 8. april 1920.

De sidste to år har været familiens anni horribiles. 1918 begyndte ellers godt. Kong Christian 10. tildelte ham det ridderkors, han så længe havde håbet på, en ære, der overgik både hans far og farfar i sin tid, og nu også ham. I juni fødte Harriet en pragtfuld lille dreng, der blev opkaldt efter sin far, men lille Walt var bare fire måneder gammel, da Walt Rosenberg senior døde. Det ene øjeblik var hans svigersøn i fuld vigør som skuespiller, digter, forelsket ægtemand og far til to små børn, det næste øjeblik en døende mand, 31 år og ædt op af denne uhyggelige spanske virus, som ingen kunne blive kloge på. Harriet fortalte, hvordan han pludselig blev kortåndet og blå i ansigtet. Da lægen kom, hostede han skummende blod. På kinderne havde han mørke pletter, der spredte sig til hele ansigtet, døden indtraf, få timer efter at han blev indlagt. Han tror ikke på trolddom og forbandelser, men den spanske syge føltes som en forbandelse, en ubarmhjertig straf. Sygdommen kom til landet som et bagholdsangreb, en biologisk bombe, en indvortes krig, der brød ud, netop som den ydre krig i Europa endelig var ved at være overstået. Mærkværdigt nok tog den flest unge, raske mennesker. Der blev rapporteret om folk, der følte sig friske, da de steg på sporvognen, og blev båret døde ud ved endestationen. Harriet var efterladt med Mette og lille Walt, 27 år gammel og nygift enke. Og nu, bare to år efter, har døden igen rakt sine ækle arme ud mod hans datter.
Er det ikke ganske latterligt at skrive en biografi om et treårs barn? I hvert fald må det være et håndgribeligt eksempel på, hvorledes kærligheden gør blind. Men hvad er da årsagen til kærligheden i dette særlige tilfælde? Et nyfødt pigebarn kastes ind i en gammel mands tilværelse meget mod hans ønsker. Det spæde barn forstyrrer ham med sin gråd, når hun er syg, og med sin pludren og latter, når hun er rask. Dog vinder hun hans hjerte - måske mere end noget andet barn hidtil har formået. Det synes tvivlsomt, om et hvilket som helst almindeligt barn under de givne betingelser kunne have gjort dette. Alle de, som kendte hende nærmere, var da også enige om, at hun netop ikke var et almindeligt barn. Derfor er på disse blade forsøgt at give en skildring af, hvorledes hun var, og hvordan hun færdedes i livet.

Under arbejdet må han ofte rejse sig og søge lindring for mavesmerterne. Kun en omhyggeligt tilberedt føde kan han tåle. Da han blev indlagt første gang, havde hospitalskøkkenet nær gjort det af med ham. Det stenhårde kød, blævrende løse fiskeboller og hårdt-bagte klatkager gjorde ham svagere, han er bedre vant. Så gik Ida i lag med sine kasseroller, og her er kun få kvinder hendes lige. Hun fik overlægens tilladelse til at lave al den mad, han skulle have, og bringe den ud på hospitalet to gange om dagen. Hans hustrus kogekunst gør, hvad lægerne ikke formår, og den særlige forplejning fortsætter nu, hvor han er hjemme igen. Stakkels Ida, hun var også inderligt glad for den lille Mette. Han dvæler ved minderne, vender og drejer, længes og plages. Hvor er nåden og retfærdigheden i, at et højtelsket barn skal dø, hvor er den mening, der skal bære dem videre herfra? At skulle tage afsked med en treårig er en umulig, umenneskelig opgave. Ofte må han give fortabt, han læner sig ind over skrivemaskinen og hulker som et barn.

Den sidste sommer, hun levede, var hun først hos onklen i Hillerød, derefter hos farfar i Nødebo. Begge steder så jeg hende et par gange;
hun syntes at være mat. Det var ikke muligt på landet at passe hendes ernæring med den nødvendige omhu, og fugtige fødder kunne heller ikke undgås. I Nødebo var hun dog endnu stærkt optaget af alt, hvad hun så, og hun vankede om som en lille filosof, så stærkt beskæftiget med sine egne tanker, at hun ikke hørte, når man kaldte på hende. Ud på sommeren blev det så galt med maven, at lægen lod hende indlægge på Rigshospitalet. Her bragte sengeleje og rigtig ernæring hendes mave i orden, men den føde, som hendes ånd trængte til, kunne man ikke skaffe hende. Hun led øjensynligt under de mange timers ensomhed, og hun kom derfor hjem til os, så snart overlægen anså det for tilrådeligt.

Han bruger hele sommeren på at skrive Mettes biografi. Når han forlader arbejdet en kort stund, er han omsluttet af rødøjede kvinder og et grædende barn og skynder sig tilbage til skrivebordet. Døden har spærret ham inde på arbejdsværelset. Gode venner har tilbudt, at de kan låne et hus ved vandet, men de er blevet hjemme. Måske skulle de alligevel være taget til Asserbo, om ikke andet så for drengens skyld, men Ida havde ingen lyst til at pakke og forlade lejligheden. Mettes død har slået dem i jorden, Ida er blevet indfalden og glemsom, selv kan han ikke koncentrere sig om sit videnskabelige arbejde. Gråden og sorgen løber fra en uendelig kilde.

Midt i januar blev maven så dårlig, at der ikke var andetfor end at indlægge hende på hospitalet igen. I slutningen af marts var hun nået så vidt, at hun kunne løbe om og lege med en jævnaldrende lille pige. Hun skulle snart have været udskrevet fra hospitalet, men påskelørdag klagede hun sig: »Detgør ondt i min hals.« Der var dog ikke noget at se. 1 begyndelsen syntes det at være en voldsom halsbetændelse med høj feber, men det viste sigat være tuberkler i lungerne, som brød ind i luftrøret. Torsdag aften klokken 21 døde hun. Oversygeplejersken sagde: »Mette var det dejligste barn, jeg har haft her på hospitalet.« Doktor Hassing sagde: »Hun var for god for denne verden.« Sikkert
er det, at hun var en ejendommelig lille person. Dette er blot en ringe tak for mange lykkelige timer fra bedstefar.

Bogen bliver sat op på håndgjort papir af bedste kvalitet, enkelte sider illustrerer han med egne fotografier, som han og Ida personligt klæber ind. Til indbindingen vælger han det fineste lyserøde silketøj, på titelbladet står med guldbogstaver Mette. Han får den lille lyserøde biografi trykt i 30 eksemplarer og forærer den til familien og de nærmeste venner. Da arbejdet er fuldført, går han i seng uden lyst til nogensinde at stå op igen.

Inge, København, 1920-23

Hun cykler over Frue Plads, forbi de irrede kobberbuster af nationens fremmeste videnskabsfolk. Der står naturforskeren og zoologen Japetus Steenstrup, hvis forelæsninger far i en periode fulgte med stor interesse, og der troner filologen Johan Nicolai Madvig, der var en god bekendt af familien. Foran Københavns Universitets hovedbygning glatter hun nederdelen, strammer knolden i nakken og går ind for at hente sit eksamensbevis. Hun er 32 år og kan nu endelig kalde sig kandidat. 13 år har det taget hende at nå hertil, 13 år med bump og afbrydelser. Allerhelst ville hun fortsætte sit studie. Det er på universitetet, hun ønsker at være. Hun vil færdes på de snævre gange oppe under loftet i Nørregade, forske og forstå, begrave sig i tal og figurer og finde nye måder at bruge sin viden på. I Cambridge hed hendes foretrukne forelæsningsrække Applied Mathematics. Det er der, matematikken er smukkest; når den kan bruges til noget. Det er hendes klare overbevisning, at matematikken rummer svar på alle de store gåder, vi er kun lige begyndt at kradse i overfladen. Matematikken er ren og ærlig. Hvis bare alt var lige så logisk og gennemskueligt som den. Det er mere alt det udenom, hun farer vild i. Der er dage, hvor hun tænker på tilværelsen som et snavset tæppe, et plettet, befængt underlag, hun ikke ønsker at træde ud på, med al dets sygdom, skuffelse, overanstrengelse, død og uretfærdighed. Hun afslutter sit studie med førstekarakterer og udmærkelse, men da hun når
tilbage til Willemoesgade med eksamensbeviset i den hvide kuvert, er der ingen fejring eller markering af dagen. Ingen ænser, at hun har været væk eller kommer tilbage, ingen opdager kuverten på spisebordet. Al normal adfærd er sat i bero. Far står sjældent ud af sengen. Da han havde skrevet sin lille lyserøde biografi, slæbte han sig fra arbejdsværelset til sovekammeret og forlader nu kun sin seng, når mavesmerterne bliver så uudholdelige, at han igen må på sygehuset. Det mørke skæg er blevet gråt, han er en skygge af sig selv, tynd og afkræftet, ind og ud af hospitalet, hele tiden denne venten. Undtagelsestilstanden har hvilet over dem så længe nu; vil patienten klare det, vil patienten overleve, er der håb? Først Walt, så Mette og nu far. Sorgen og katastrofen har kilet sig ind i hverdagen som en parasit i blodet.

På en af hans gode dage diskuterer hun sin fremtid med far.

»Så nåede du hertil, lille Inge. Hvad vil du nu?« spørger han fra sygesengen. Stemmen er mat, men i dag er der en lille sprække af liv i blikket.

»Allerhelst vil jeg blive ved matematikken. Have en akademisk stilling på universitetet, studere, undervise, arbejde mig frem til at blive - ja, til dig kan jeg vel godt sige det, som det er. Professor. Jeg vil gerne være professor.«

Det buser ud af hende. Hun rømmer sig og retter ryggen, skubber trodsigt brillerne på plads.

Far ser ikke overrasket ud. Alligevel har hun en fornemmelse af at have sagt noget, der ikke kan siges højt.

»Så du vil være Danmarks første kvindelige professor?«

»Jeg vil jo være som dig, far.«

Stemmen ryster, og hun fortryder. Det, der virker så selvfølgeligt i hendes eget hoved, lyder hovmodigt, når det bliver sagt højt. Måske er det ikke muligt at dele sine inderste tanker med andre, end ikke de allernærmeste. Ordene forvandler sig, de skifter fortegn og
lyder forenklede og forkerte, når de bliver sagt højt. Far prøver at sætte sig op, natskjorten poser og valker om hans bryst og skuldre, han har tabt sig. Den store blege hånd på dynen lægger sig oven på hendes.

»Du er en fremragende matematiker, Inge, den dygtigste på din årgang, men det er ikke nok. At kvinder studerer matematik, går lige an, men at forestille sig kvindelige forskere og professorer er man ikke klar til på Københavns Universitet. Det var jo derfor, jeg så gerne så dig tage en polyteknisk uddannelse med et praktisk sigte. Du har alle de faglige forudsætninger, men den matematiske forskning er et lukket herreværelse. Du mangler den vigtigste kvalifikation.«

Hun søger de stillinger, der er, men topkarakterer og tårnhøje ambitioner kan ikke skaffe hende den adjunktstilling, hun ønsker sig. Tanken om at blive huslærerinde igen når at strejfe hende. Året hos Wieds i Skåde Bakker efter 12. klasse står som et af de bedste i hendes liv, hun har ofte besøgt familien siden og tilbringer gerne nogle dage i Villa Arnak hver sommer. I sine breve og kort underskriver Amalie Wied sig stadig som din plejemor. Det var dog ikke den slags arbejde, hun havde forestillet sig, at en kandidateksamen i matematik ville føre til. Normalt ville far råde og vejlede, han ville skrive breve og hjælpe hende på vej gennem de indflydelsesrige cirkler, han engang begik sig hjemmevant i, men hans radius snævrer sig ind, hver dag forsvinder han lidt. I september får han det stadig dårligere og bliver indlagt med høj feber. Søndag den 25. september besøger hun ham midt på dagen, hans feber er tiltaget siden dagen før. Hun bliver ved sengekanten natten igennem. Det strider imod reglementet, men personalet lader hende være. Far svæver mellem søvn og bevidstløshed, hun lægger en kold klud på hans pande og tager hans hånd. Nogle fædre og døtre falder hinanden om halsen og kysser hinanden på kinderne ved enhver given lejlighed. Sådan
har det aldrig været i familien Lehmann. Den eneste form for fysisk kontakt har været et fast håndtryk til goddag og farvel. Nu tager hun mod til sig og stryger ham over håret og kinderne, som om hun med sine hænder kan kalde livet tilbage i ham. Næsen rager op som et bjerg i det indfaldne ansigt, håret er hvidt, men stadig kraftigt. En ældre mand på 62 år, en enegænger og en original, men også en stolt og omsorgsfuld familiefar. Der er så meget, hun gerne vil sige til ham, kan han mon høre hende gennem feberdøsen, er det nu? Hun rejser sig, og selvom det er imod reglementet, lukker hun døren til stuen.

»Far, det er Inge, kan du høre mig? Du må ikke give slip, du skal blive her hos os. Uden dig aner jeg ikke, hvad vi skal gøre. Hvad med mor og Harriet og drengen, og hvad med mig, hvordan skulle livet kunne fortsætte uden dig?«

Der går et jag over fars ansigt, hans fingre sitrer mellem hendes. Hun fortryder, hvad tænker hun på, hun er trods alt den raske, kan jo ikke sidde her og lægge ansvaret for sit liv på en døende mands skuldre.

»Vi skal nok klare den, far. Jeg tager mig af mor og Harriet og drengen. Jeg finder en god praktisk stilling, jeg finder et sted, hvor jeg kan gøre nytte.«

Klokken 5.30 ringer hospitalet efter mor. Far vågner kort ved lyden af hendes stemme og genkender hende, et kort, blødt blik, inden han lukker øjnene igen. Mor er rødøjet og forvildet.

»Han kan da ikke bare dø, Inge. Fægerne havde jo lovet, at han nok skulle blive rask. Inge?«

De ringer til Harriet i Aarhus, hun kommer over Kalundborg, men allerede klokken 13 er det forbi.

*
Far er død. Far er død. FAR ER DØD. Sætningen runger hult og uvirkeligt i hendes hoved i ugerne efter. Når hun vågner om morgenen, kan hun i en brøkdel af et sekund tro, at det hele er en drøm. Mor er ladt tilbage uden den mand, hun har været gift med i 34 år. Hun har plejet ham til det sidste og virker næsten chokeret over, at han har forladt hende. Harriet er sært fraværende og opfører sig næsten, som om intet er hændt. Kort efter begravelsen rejste hun tilbage til Aarhus for at spille komedie, og netop i disse dage er hun tilbage i København. De ser ikke meget til hende, hun er ude til frokost, til middag og i teatret, og imens passer hun og mor lille Walt på tre år.

»Jeg forstår det ikke. Slet ikke,« siger hun til mor, da Harriet igen er valset ned ad trappen i sit bedste skrud.

»Hun har fået et chok. Harriet har mistet næsten alle sine kære på bare tre år. Først Walt, så Mette og nu far. Hun ved ikke, hvad hun gør, hun er ikke sig selv. Ellers ved jeg slet ingenting,« snøfter mor.

»Hun har dog stadig en lille dreng at tage sig af. Det er uansvarligt.«

Mor gemmer ansigtet i hænderne, skuldrene ryster.

Hun skriver til Ebba, der er rejst til Java med en gruppe hollandske læger. Der bor hun nu i en lille bungalow blandt giftedderkopper og kobraslanger og finder stor tilfredsstillelse i sin lægegerning. Hun lærer sig malaysisk og arabisk for at kunne tale med de indfødte og sender lange morsomme breve hjem på groft, fremmedartet papir med eksotiske frimærker. Hun fortæller om junglen og varmen og selskabslivet blandt de andre expats og sin overstrømmende glæde ved endelig at kunne færdes frit og uafhængigt ude i den store verden. Hun og hendes veninde er i enhver forstand meget langt fra hinanden lige nu, men Ebba er den eneste, hun har lyst til at tale med. Til Ebba kan hun sige det hele, som det er.
Det hele gik så hurtigt med far, at selv doktor Hassing var uforberedt. Bare et par dage før havde han forsikret os om, at der ikke var overhængende fare. Han døde mandag, tirsdag aften blev han ført hjem, og torsdag var her en højtidelighed. Der var så mange blomster, at vi dårligt kunne være i lejligheden. Det var meget smukt, men jeg forlangte mere stemning, end doktor Bang kunne præstere som den første taler. Alt, hvad han sagde, var rigtigt og kønt og godt, men det manglede den flugt og varme, som anledningen krævede. Professor Rosenvinge talte ubehjælpsomt fra vennerne, men til slut talte en af fars elever varmt og hjerteligt, smukt i form og udtryk. Selv onkel Julius var betaget. »Ingen kunstner kunne have gjort det smukkere,« hviskede han. Jeg var eleven så inderligt taknemmelig. Uden ham ville det hele have virket underligt koldt. Om lørdagen begravede mor, Harriet og jeg alene urnen ude ved siden af Mette. Det bliver så tomt for mig, når noget tages fra mig, fordi jeg mangler evnen til at skaffe mig nyt. Det tab, som ikke kan erstattes, men som dog kunne mildnes, hvis andet kom til. Harriets opførsel er et kapitel for sig. Du skrev engang til mig, at Harriet og jeg er gode hver for sig, men sammen, aldrig i dette liv. Du har ret. Hun er min søster, og jeg er bundet til hende med så mange bånd, og dog er hun mig så fremmed, at jeg ikke forstår et muk af hende. Hun spiller komedie i Aarhus, men er i København for tiden for at gå i teatret og »studere« sin kunst. I lørdags - på treårsdagen for Walts død - var hun på kostumebal! Hun har ikke selv fortalt os det, og om hun var i kostume og dansede, ved jeg ikke, men hun er her aldrig. Jeg forstår det ikke og ønsker heller ikke, at jeg kunne gøre det samme, men det er dog vist nemmere at leve på den vis. Jeg murer mig inde her og har ikke engang lyst til at gå til venner og bekendte. Dig ville jeg tale med, Ebba, hvis du var her, og i aften gør jeg det, til trods for at du ikke er her, for duplejer at høre på mine udgydelser, når jeg kommer til dig. Nu ler du sikkert af mig, og jeg skal forsøge ikke at være sentimental, men jeg trænger sådan til, at nogen skal være god
imod mig, til lidt varme og kærlighed. Jeg mangler vist evnen til at skaffe mig det, jeg mest behøver.

Månederne går. Der er intet akademisk arbejde at få for en kvindelig matematiker. I Folketinget har man netop vedtaget en ny lov, der skal sikre kvinder og mænd lige adgang til stillinger i det offentlige. Undtaget herfra er stillinger i kirken og i militæret, hvor den ene halvdel af befolkningen fortsat ikke må arbejde. I praksis er det, som om universitetet er skrevet ind under samme undtagelsesparagraf, afslag på afslag må hun tåle, selvom hun ofte er bedre kvalificeret end dem, der ender med at blive ansat. Når hun beder om en begrundelse, får hun lutter tomme ord eller slet intet svar. I efteråret 1922 får hun mulighed for at komme på et studieophold i Hamborg. Wilhelm Blaschke er professor i matematik og har brug for en assistent. Mor bryder sig ikke om at skulle være alene tilbage i lejligheden, men hun tør ikke sige nej til professoren, to semestres arbejde er bedre end ingenting. Tilbage i København bliver hun tilbudt en deltidsstilling som undervisningsassistent ved Forsikringsmatematisk Institut. Det er ikke den akademiske stilling, hun har drømt om, lønnen er kun 700 kroner om året og umulig at leve af, men hun har sin daglige gang på Matematisk-Naturvidenskabeligt Fakultet og har i øvrigt intet alternativ. Hun er 35 år og vil noget mere, hun vil have en rigtig stilling på universitetet, hun vil forske og gøre nytte og tjene penge. Når hun cykler ind på universitetet om morgenen og forestiller sig fremtiden, har hun et billede af sig selv som en, der skal krydse en ørken til fods med en alt for stor oppakning. Et lille menneske foran en uoverstigelig opgave. Hun kan ikke forsørge sig selv og mor med sin løn og plages af en lammende frygt for at blive parkeret som undervisningsassistent resten af sine dage. Hun vil ikke rette opgaver og tage imod ordrer resten af sit liv, hun vil ikke være nogens assistent.

Ida, Frederiksberg, 1933

Inge kommer snart og henter hende, de skal drikke te i de små haver og se de kønne anemoner. Det er en tradition, lige nu kan hun bare ikke komme på, hvorfor og hvordan det begyndte. Jo, Anemonebarnet. De kaldte Inge for Anemonebarnet, da hun var lille. Der er også noget mere, noget, hun burde kunne huske, men det er væk nu. Mens hun venter på Inge, stopper hun strømper for Walt, det skind. En husmor har aldrig fri, hovedet er ikke, hvad det har været, men fiks på fingrene er hun stadig. Nå, der er hun vist, hun kan høre nogen ved døren. Inge har sin egen nøgle, og nu står hun der i stuen rank som et siv i sin pæne frakke og med et forbløffet udtryk i ansigtet.

»Jamen goddag, mor. Sidder du der i overtøjet allerede?«

»Vi skal jo på tur.«

»Det skal vi, men vi aftalte først klokken to, jeg er tidligt på den.«

Hun kanter sig ned på sofaen, frakken og hatten beholder hun på, Inge har altid så frygteligt travlt.

»Hvem syr du for?«

»Det er et net fuld af Walts sokker. Harriet kom forbi med en stak tøj, der skulle repareres.«

»Og det mente hun så lige, at du kunne klare?«

Inge ryster på hovedet og ser bister ud.

»Jeg vil jo gerne. Så længe mine hænder er beskæftigede, kan jeg holde hovedet raskt.«
»Ja, ja, mor. Det bestemmer du selv. Du ser ikke helt frisk ud, du går og bliver så tynd. Jeg tror, du glemmer dine måltider. Har du spist i dag?«

Har hun det, hun kommer i tvivl. Jo, hun mener bestemt, at hun spiste et eller andet, men hun kan ikke huske hvad. Hun nikker. Og nu kommer det til hende, nu kan hun huske det hele. Hun mærker efter i frakkelommen, jo, nu ved hun, hvilken dag det er.

»Tillykke, min pige.«

»Tak, mor. Så havde du alligevel husket det.«

»Hvornår kommer Harriet?«

»Hun har travlt med at lave revy, men hun kommer sikkert snart og besøger dig. Hun skal vel også hente de strømper, hun har sendt til stopning. Skal vi gå?«

Inge tager hende ved albuen og fører hende ned ad trappen, over Pile Allé og hen til Frederiksberg Have.

Siden Inge var lille, har de gået tur i skoven den 13. maj. Alfred holdt fri fra laboratoriet, og de tog i Dyrehaven for at se på anemoner. Ved Klampenborg Station kunne han finde på at hyre en kapervogn, så de kunne komme ud i de fjerne kroge af parken, hun husker det hele, som var det i går. Pigerne, der sad ved siden af hinanden i vognen, så kønne og fulde af liv, deres glatte pigeansigter, de smalle skuldre, vinden i deres lange hår, de lyse stemmer, hjortene, der græssede uforstyrret, når de kørte forbi. Hun husker hestenes prusten i varmen og bøgetræernes spædt grønne blade, der blev selvlysende i solen, og Eremitageslottet, hvor de altid gjorde holdt. De spredte tæpper ud på græsset og spiste fra den madkurv, hun havde pakket hjemmefra, og Alfred underholdt pigerne med gættelege og gåder. Livet var godt og enkelt, dengang børnene var små. Hvorfor var hun altid så bekymret, de rigtige problemer kom jo først senere, hun skulle have nydt dagene, suget
kraften og glæden ud af hvert øjeblik. Hun skulle have kysset hver en lille pigehånd, der grisede og hev i hendes skørt, smilet til de små mennesker, der elskede og forstyrrede hende. Hvad var det, der var så vigtigt, torveturene, madlavningen, tøjreparationerne løb jo ingen vegne. Hun husker sig selv med skuldrene oppe om ørerne, aldrig rigtigt hvilende, altid på vagt. Ængsteligheden, uroen. Slet ikke som Alfred, der cyklede ind til laboratoriet hver morgen klokken 7 og kom hjem til middag klokken 19. Hvis det passede ham. Alt, hvad han gjorde, gjorde han i fulde drag, mens hun selv gik trippende og nippende til alting. Alfred nød sin mad i Dyrehaven, liggende som en romer, han ledte efter firkløvere og legede med pigerne for så at smide sig i græsset med hatten over ansigtet og tage en lur. Når hun endelig sad ned, var hun altid på spring med et øje på hver finger. Pas på vandpytterne, piger. Knap din trøje, Inge, bare du ikke får træk. Tag lidt at drikke, spis din mad. Ikke for vildt, Harriet. Du ødelægger din kjole.

»Du er så stille, mor. Hvad går du og tænker på?«

»Knap din frakke, Inge. Pas på, du ikke får træk, du bliver så let syg.«

»Mor.«

Inge smiler og giver hendes arm et klem.

Hendes store pige, der går på arbejde som en mand og altid har så meget, der skal gøres. En fin stilling har hun, inde ved Rigsdagen. Men politiker er hun ikke, så meget ved hun da.

»Hvad er det nu, du arbejder med?«

Inge ser på hende.

»Kan du ikke huske det?«

»Ikke lige nu, det er væk.«

»Jeg er jo statsgeodæt, mor. Jeg arbejder med jordskælv.«

»Kan du huske dengang, vi mærkede et jordskælv?«

»Det norske jordskælv i 1904. Ja, det glemmer jeg aldrig.«
Hun vil fortælle Inge om den fornemmelse, hun har. At dagene ligesom falder fra hinanden og går i stykker. Øjeblikkene bliver væk, hun når ikke at opfatte dem, før de for længst er ovre og erstattet af nye øjeblikke. Hun når ikke at samle dem til et helt billede, før de forsvinder i en tåge, hun kan ikke fastholde det, hun ser. Hun kan lægge sig i sengen om aftenen uden at ane, hvad dagen er gået med. Hvad har hun foretaget sig, hvem har hun talt med, hvad har hun taget sig til, hun ved det ikke. Eller hun kan stå midt på gaden og glemme, hvorfor hun står her, hvor hun er på vej hen og med hvilket formål. Dagene er blevet flossede og hullede som Walts gamle sokker, og det eneste, der kan stoppe hullet, er minderne. Somrene i Hellebæk med Julius og Calla. Julius, der lærte pigerne at recitere, sådan ja, en lang lige ryg og en klar røst, I stråler jo som to små stjernesole, opmuntrede han, mens de læste fra H.C. Andersen, J.P. Jacobsen, Shakespeare. Harriets indlysende talent, hendes glæde ved at stille sig op med en bog i hånden, selvom hun dårligt nok forstod, hvad hun selv læste. Taknemmeligheden ved Julius’ ildhu, det tynde aftenmørke, der kom så sent og så let, at hele sommeren føltes som én lang lys dag, der aldrig ville slutte.

De går på stierne.

»Se mor, se anemonerne.«

Som et hvidt blomstertæppe, nogen har kastet ud over græsset.

Det er Alfreds replik. Sådan sagde han altid. Hun ved ikke, om hun siger det højt, eller om det bare er inde i hendes eget hoved.

»Som et hvidt blomstertæppe, nogen har kastet ud over græsset.«

Inge ser på hende med sit gennemborende blik. Hvor ofte har hun ikke forklaret sin datter, at hun ikke må stirre på folk på den måde?

»Hvordan har du det, mor?«

Anemonerne er ved at afblomstre. Der var flere i april, de var flottere i april.

»Har du hørt fra Inge for nylig?«
»Mor, det er jo mig, Inge, der går lige her. Du mener Harriet. Har jeg hørt fra Harriet?«

»Ja, hvad ellers?«

»Harriet har travlt. Hun laver revy. Hun kunne ikke komme.«

De sætter sig på en bænk, og hun finder gaven i frakkelommen.

»Det er et minde, jeg ved ikke, hvor længe jeg er her endnu. Mit hoved, jeg bliver så forvirret.«

»Mor, det må du ikke sige. Jeg håber jo, at du bliver 100.«

»100,« hun ler. »Det er der vist ingen, der får lov at blive. Bedstemor Adelaide blev 99, men hun var også en viljestærk dame, det var det jødiske i hende. Hvis bare jeg kan få lov til at se jer komme godt i vej. Tror du slet ikke, der kunne være en mand til dig?«

»Det skal vi ikke tale om. Jeg har det jo godt, jeg kan sagtens klare mig selv.«

Inge pakker gaven op. Det er den kønne medaljon, Alfred forærede hende til deres forlovelse.

»Tusind tak, mor. Skal jeg virkelig have den? Den er jeg meget glad for, men hvad tror du, Harriet vil sige?«

»Du minder mig om Alfred. Derfor skal du have den. Han var også en enegænger.«

»Tænk, at du fik en familie ud af os, mor. Det har ikke altid været let for dig. Savner du ham også stadig?«

Hun nikker og finder et snehvidt lommetørklæde frem fra håndtasken.

»Kan du huske, at I rejste til Frankrig og Østrig sammen? I var væk i tre uger og skrev hjem, at I havde spist både snegle og frølår. Bedstefar fik kaffen galt i halsen, da han læste det brev højt for os hjemme i bedstemors køkken. Kunderne i boghandlen og alle, han mødte, hørte om den menu, hele Slagelse talte om jeres ferie den sommer. I kom hjem solbrændte og med nye vaner. Rødvin og hvidt brød til den varme mad, og pludselig skulle kødet ikke længere være
gennemstegt, men halvrødt indeni. Det var alt sammen meget moderne.«

Latteren giver hende våde øjne. Når det lige kommer over hende, kan Inge være ganske morsom. De rejser sig og går videre, over mod det kinesiske hus og den lille røde bro. Nogle gange går hun selv herover, men det er ikke altid, hun kan finde vej hjem igen. Hun vil fortælle Inge, at hun havnede langt væk en dag. At hun gik forkert. En lille firskåren mand kom hende til undsætning. Det er, som om hun står foran et stort billede, men hun kan kun se en lille smule ad gangen, enkelte stumper og stykker. Hun ved, det er der, hele billedet, hun kan bare ikke få øje på det, hun gætter, famler sig frem, fejler, går til grunde. Hun taber det hele, som en maske i strikketøjet, en tabt løkke, der ikke kan reddes og trævler alting op.

»Jeg gik forkert,« siger hun.

»Hvad mener du, vred du om, lige nu? Lad mig se.«

»Manden var venlig og fulgte mig hjem.«

Intet er, som det var engang, noget indeni er knust og ødelagt, men hun kan ikke finde ordene, hun kan ikke forklare hvordan. Inge ser på hende med en skarp rynke i panden. Så tager hun fat om hendes arm.

»Nu går vi over i de små haver og får en kop te og et stykke lagkage, mor.«

»Tillykke med fødselsdagen, min pige.«

»Tak. Jeg blev glad for din gave.«

»Har du hørt fra Inge? Anemonerne blomstrede altid på hendes fødselsdag.«

»Hun har det godt, mor. Harriet har det godt.«
Han lader sig fotografere siddende på en af de store forede trækasser foran fæstningsværket på Vestvolden. Seismograferne ankom fra Tyskland i hundredvis af dele for et par dage siden. En snedker, en polytekniker og frøken Lehmann står klar til at samle det kostbare udstyr i de to bunkere, han har fået bevilliget, her på den vestlige del af Københavns nedlagte landbefæstning. Pressen er inviteret til modtagelsen, det handler om at inddrage offentligheden og skabe synlighed om sine ideer. Når Bohr kan, kan han vel også. Efter fotograferingen holder han en tale.

»Da jeg for tre år siden kom tilbage til mit fædreland efter ti år i udlandet, var Danmark det eneste land i Europa foruden Montene-gro, der ikke havde en seismograf. Mens resten af den civiliserede verden har brugt den første fjerdedel af det 20. århundrede på at opruste inden for det geofysiske område, har Danmark præsteret at sætte sig uden for det gode selskab. Men studiet af jordskælv er et anliggende, der har at gøre med selve planeten, de seismologiske målestationer udgør et verdensomspændende netværk; det er ikke et samarbejde, vi kan tåle at stå udenfor. Jeg indså derfor, at vi måtte rette op på fortidens synder og etablere målestationer i Danmark og på Grønland. Jordskælv koster hvert år mange tusinde menneskeliv og forvolder enorme materielle skader. Med modtagelsen af de fintfølende seismografer fra Tyskland kan Danmark fremover bidrage til forståelsen af dette komplekse naturfænomen. Når de to
seismografer er opstillet, vil vi kunne måle jordskælv i Kina, Japan, Amerika og på resten af kloden og sammen med videnskabsfolk fra hele verden blive i stand til at undersøge, hvad der foregår i Jordens indre. Vi har stillet os selv en vigtig opgave og ser frem til at leve op til vores nationale og globale ansvar.«

Nogle gange kræver det et blik udefra at se det åbenlyse. Danmark sakkede bagud, og som professor i matematik ved Lunds Universitet gennem ti år var han muligvis den eneste, der havde forudsætningerne og formatet til at gøre noget ved det. Nu er han indsat som professor ved Københavns Universitet og udnævnt til direktør ved Den danske Gradmåling. I Lund blev han bekendt med svenskernes arbejde inden for seismologien. Som ny øverstkommanderende for dansk geodæsi vil han placere sig selv og sit fædreland på det videnskabelige verdenskort. Ved siden af geodæsien har han sine bestyrelsesposter, sin matematiske og astronomiske forskning på universitetet, sine bøger og sine foredrag at se til. Han er en travl mand og har brug for gode folk omkring sig. En dag kom det ham for øre, at der på Forsikringsmatematisk Institut sad en undervisningsassistent, der var kandidat i matematik og både talte og skrev engelsk og tysk flydende. En dame. Han så for sig den perfekte sekretær og besluttede med det samme at arrangere et møde med hende. En person med den profil ville kunne oversætte hans breve og artikler på universitetet og få alle de faglige detaljer med. Frøken Lehmann viste sig at være både dygtig og effektiv og taknemmelig ovenikøbet for den ekstra indtægt. Renskrivning, diktat og arkivering kunne hun også tage sig af. En mandlig kandidat med samme kvalifikationer ville være svær at opdrive, og lønudgifterne til en kvinde er betragteligt lavere. Han klappede sig selv på skulderen over sit fund og glædede sig over at have skaffet så god hjælp til forkontoret. Alle opgaver blev løst korrekt og til tiden, det skete endda, at hun kom med forslag til omdefineringer og nye formuleringer i breve og artikler. Så tilfreds
var han med kvaliteten af sekretærarbejdet, at han også begyndte at inddrage frøken Lehmann i kontoropgaver på Gradmålingen. Hun viste en tydelig interesse for seismologien, da ingen andre så ud til at forstå, hvad han talte om.

»Omverdenen er begyndt at få øjnene op for Grønlands strategiske placering. Noget siger mig, at vi også må etablere målestationer på Grønland,« sagde han en dag til hende.

»Enig, hr. professor. Etablering af målestationer på Grønland vil demonstrere dansk tilstedeværelse og suverænitet over for det internationale samfund i en tid, hvor det kan synes nødvendigt.«

Han så på hende. At omgive sig med de rigtige folk er en kunst, måske endda den vigtigste.

»Sig mig, kunne De have lyst til at være med i dette arbejde, frøken Lehmann? Kan De afse yderligere 15-20 timer om ugen til at være min assistent på Gradmålingen?«

Han satte al sin faglige prestige ind på at etablere sine målestationer og forstod at prikke til Krigsministeriet, hvor det gjorde ondt. Grønland gjorde ondt. Hans ihærdighed, hans videnskabelige løbebane og de mange internationale forbindelser gjorde indtryk på systemet, han kæmpede og vandt den politiske og økonomiske støtte, han havde brug for. Snart blev han bevilliget midler til seismografisk udstyr og fik tildelt to kaponierer ved det gamle fæstningsværk. Her kan måleudstyret opstilles uforstyrret af uvedkommende rystelser, her kan han indrette sin første danske målestation. Men han stoppede ikke der. Han ville have de bedste seismografer, der kunne anskaffes, og søgte ekstra bevillinger hos Carlsbergfondet. Også det lykkedes. Wiechert-seismograferne er to imponerende kolosser, der hver især fylder det samme som en halv sporvogn. De må samles på stedet og vil aldrig kunne flyttes i ét stykke. Tiderne er med ham, og i frøken Lehmann har han fundet den helt rigtige assistent til at realisere sin vision. Han er stolt af sit klarsyn. Mange ville ikke have
blik for at gøre en dame til direktørens højre hånd, men den slags detaljer interesserer ikke ham, han ser på fagligheden og de store linjer. I frøken Lehmann har han fundet et arbejdsomt menneske, der taler hans sprog og får tingene gjort. Hendes klare, analytiske blik på de mange forskellige sager, han er ansvarlig for, bestyrker ham og cementerer hans egen rolle som en videnskabelige autoritet. Begejstringen går i øvrigt begge veje. Uden ham ville hun stadig rette opgaver og viske tavlen ren efter lektorerne på Forsikringsmatematisk Institut til 60 kroner om måneden. Han betaler hende en anstændig løn og lader hende være ansvarlig for det tekniske arbejde med at gøre seismograferne fuldt funktionsdygtige, selvom hans folk undrer sig over hans valg af assistent.

»Opstillingen af verdens mest præcise måleudstyr kan ikke overlades til hvem som helst,« siger hans kolleger og skuler i Lehmanns retning. »Den slags opgaver kræver et mandfolk.«

»Seismografen er et kompliceret stykke mekanik, og netop derfor overdrager jeg ansvaret til frøken Lehmann. Med hende i bunkeren ved jeg, at arbejdet bliver udført rigtigt og står klar til indvielsen den 17. februar som aftalt,« svarer han.

Han føler sig næsten som en koloniherre, der har indtaget et nyt land. I historiebøgerne vil det for evigt fremgå, at han var manden, der bragte seismologien til Danmark.
Hun cyklede alt for tidligt hjemmefra. Nu kredser hun omkring i byen på må og få, stiller sin cykel ved Proviantgården, paraderer hvileløst rundt på Slotspladsen for at få tiden til at gå. Nørlund har indkaldt hende til møde på sit kontor klokken 9.

De sidste par måneder har hun tilbragt på Grønland. Nørlund sendte hende derop for at finde egnede beliggenheder til de to nordatlantiske målestationer. Operationen er lykkedes, valget faldt på Ivigtut i Sydgrønland og Scoresbysund i Nordøstgrønland. Seismologer verden over har længe ønsket sig målestationer langt mod nord. Den videnskabelige værdi ved at kunne registrere seismisk aktivitet i stor afstand fra andre målestationer kan vise sig at være uvurderlig. Da hun kom tilbage til København for få dage siden, meddelte professoren, at han nu så sig i stand til at tilbyde hende en fast assistentstilling i stedet for den løse tilknytning, hun har haft til Gradmålingen siden 1925.

»Målestationerne skal jo drives,« sagde han. »Registreringerne skal aflæses og rapporteres, det kan De passende tage Dem af, frøken Lehmann.«

Hun har længe ønsket sig en fast stilling under Nørlund, men en assistentstilling var ikke helt, hvad hun havde forestillet sig. Hun vil have en akademisk stilling. Efter lidt betænkningstid satsede hun og skrev et brev, hvori hun forsigtigt forklarede professoren, at hun ikke var interesseret i en sekretærstilling. Der gik en hel dag med
det brev, hun måtte ikke lyde utaknemmelig eller højt på strå og måtte igennem mange kladder, før hun endte på nogle knudrede, vage formuleringer, som hun håbede, han ville forstå.

Jeg tror, jeg tør påtage mig regnearbejde, hvis det ikke kræver for stor teoretisk fundering på områder, hvor jeg ikke er kendt, hvorimod jeg ikke er så sikker på, at De kan være tjent med min hjælp til korrespondance, som jeg forstod, De tænkte på.

Et par dage efter modtog hun indkaldelsen til dagens møde. Klokken nærmer sig 9, har hun mon fornærmet ham med sit brev? Hun er 38 år og gruer for sin fremtid, som da hun var 18, 24 og 30. Altid dette nagende spørgsmål; hvor hører hun til, hvad er hendes bestemmelse? De evner, hun altid er blevet rost for, har vist sig svære at omsætte til et meningsfuldt arbejde. Som undervisningsassistent på universitetet fandt hun en beskæftigelse, der levede op til hendes høje standarder, men hun måtte hutle sig igennem til en løn som en polsk roekarl. Derfor var hun heller ikke i tvivl, da professor Nør-lund tilbød hende ekstra arbejde for et par år siden. Han er bare tre år ældre end hende og har allerede en imponerende karriere bag sig. Hans matematiske lærebøger bliver oversat til flere sprog og betragtes som standardværker i den matematiske litteratur. Allerede som meget ung mand blev hans arbejde med differensligninger hædret af akademiet i Paris. Selv har hun flakket fra den ene assistentstilling til den anden og søgt noget, der interesserede hende. Det har hun fundet nu. Da hun sidste år samlede de tonstunge Wiechert-seismografer i bunkeren sammen med en snedker og en polytekniker, gik det op for hende, at man ved hjælp af seismograferne kan udlede kendskab til Jordens indre opbygning. Tanken har optaget hende stærkt lige siden, hun læser alt, hvad hun kan finde om emnet.

Hun går op ad den brede trappe og står ved professorens dør et minut før tid, hun ser nervøst på uret. På slaget ni banker hun på. Nørlund rejser sig fra mahogniskrivebordet, da hun træder ind.
»Velkommen til, frøken Lehmann. Jeg har læst Deres brev og tænkt grundigt over sagen. Jeg er bange for, at den stilling, jeg har til hensigt at tilbyde Dem, ikke er helt, hvad De har forestillet Dem.«

Hendes vejrtrækning stopper, har hun ødelagt det for sig selv? Arbejdet for Nørlund er trods alt langt bedre end stillingen som løst tilknyttet undervisningsassistent. Han ser ned, strækker sine lange tynde fingre og flytter en bunke breve på skrivebordet fem centimeter til højre med en pertentlig bevægelse, skotter op under hævede øjenbryn, venter på en reaktion. Som han står der, minder professoren hende om en ræv. De tætsiddende mørke øjne, de små stritører, en snu ræv. Hun fingererer ved jakkeærmernes manchetter, bider tænderne hårdt sammen, hvad skal hun sige, hun havde håbet, at hendes indsats på Vestvolden og det umanerligt krævende arbejde, hun har udført på Grønland, ville overbevise ham om, at hun er kvalificeret til en akademisk stilling. En udefinerbar smerte i brystet, utålmodighed, hvad skal det blive til med hende, hun er kommet så sent i gang, snart er hun over 40! Hun føler sig blank og ude af sig selv, som hun står der i sin brune todelte kontordragt. Den evige sekretær. Evigt afventende, evigt beredt på at parere ordre fra oven.

»Det er jeg ked af at høre, hr. professor. Jeg er jo temmelig optaget af det seismologiske arbejde og ser store perspektiver i de danske målestationer.«

»Ja?«

Ræven spidser ører, han ser opmærksomt på hende.

»Jamen, hvad ville De så sige til at specialisere Dem inden for feltet? Skrive en magisterkonferens i geodæsi?«

Først forstår hun ikke, hvad han siger. Er der en antydning af smil i den ene mundvig, driller han, laver han sjov med hende, står han der og latterliggør hendes aspirationer? Lyset fra den kraftige grønne
bordlampe blænder hende, hun føler sig overrumplet og skidt tilpas, en grå kvalme presser mod brystbenet.

Nørlund rømmer sig, de lange fingre mødes i en tænksom trekant foran brystet.

»Jeg forestiller mig at sende Dem i mesterlære hos Europas førende seismologer i nogle måneder. Når De er tilbage, kan De skrive Deres magisterkonferens og kalde Dem geodæt. De vil blive Danmarks første og eneste seismolog.«

Hun betragter hans mund, der udtaler ordene, holder vejret og mærker sit pulsslag som en tung rytme i maven og i håndfladerne, benene skælver under hende. Professoren gør sig ikke morsom på hendes vegne, hans ansigt er fattet og alvorligt som altid, han mener, hvad han siger. Blodet bruser gennem hende som seismiske bølger gennem Jorden, hele hendes system er i oprør. Knæene giver efter, men hun formår at blive stående ret op og ned. Hendes blik er låst fast på professoren og malerierne bag ham. Portrætterne af forskellige tiders direktører for Gradmålingen hænger i kronologisk rækkefølge under stukloftet. Navne og årstal for deres direktørtid står indgraveret med guldbogstaver på rammerne: Heinrich Christian Schumacher, 1816-1850. Carl Christopher Georg Andræ, 1853-1884, Georg Zachariae, 1884-1907. F.A. Buchwald, 1907-1923. En dag vil Niels Erik Nørlund også blive sat til vægs i kongerækken af lærde, magtfulde mænd.

Hun nikker, mundlam, forvildet, kommer endda til at hakke og stamme og blusse, da hun svarer.

»Tak, professor Nørlund, det, det er en stor ære. Det vil jeg frygteligt gerne. Mange tak.«

»Jamen, så er det en aftale. Jeg kontakter Edmond Rothé i Stras-bourg og Beno Gutenberg på universitetet i Darmstadt. Måske kunne det passe, at De rejste til efteråret? Er De bekendt med de to herrers arbejde?«
Hun har læst alt, hvad de begge har skrevet om seismologi. Edmond Rothé er veletableret som professor i geofysik på universitetet i Strasbourg, mens Gutenbergs karriere har været mere omtumlet. Trods en doktorgrad i fysik og pioner arbejdet med at grundlægge moderne observatorisk seismologi har han haft svært ved at finde akademisk fodfæste i Tyskland. Hans jødiske baggrund har fået universiteterne til at tøve med at ansætte ham. Inden han kom til Darmstadt, arbejdede han i flere år på sin fars sæbefabrik og var henvist til at forske om aftenen og om søndagen.

»Jeg kender til deres arbejde, men vil naturligvis sætte mig grundigt ind i det, hvis jeg skal møde de to professorer personligt.«

»Tillykke, frøken Lehmann.«

Han rækker hånden frem mod hende og ser på sit ur.

»Jeg forfatter en skrivelse til den øvrige stab om Deres nye bestilling.«

»Tak, hr. professor.«

»Næ hør, De vil måske selv skrive notatet?«

»Det er nok bedst, De står for lige netop det notat, professor Nør-lund.«

»Naturligvis. Jeg sørger for, at det kan blive sendt ud sidst på dagen. Så var der vist ikke mere.«

På vej ud ad døren ser hun sig kort tilbage. Nørlund står ved skrivebordet og ser ud til at lede efter noget.

»Men hør, frøken Lehmann, nu De er her, vil De måske være så venlig at oversætte noget for mig? Det er en tysk artikel, vi har modtaget til Acta Mathematica. Det ville gøre læsningen så meget nemmere, hvis jeg kunne øje den igennem på dansk.«

Nørlunds arbejde som redaktør på det ansete svenske tidsskrift for matematik besværliggøres af hans ringe sprogkundskaber. Professoren mener, at hun er den eneste, der kan oversætte og renskrive breve og publikationer for ham.
»Naturligvis, hr. professor.«

Hun vender tilbage til skrivebordet, Nørlund sætter sig og leder efter den artikel, der skal oversættes. Professoren har opfyldt drømme, hun end ikke havde turdet drømme. Magisterkonferens! Geodæt! Seismolog! Mesterlære hos Gutenberg og Rothé i Darm-stadt og Strasbourg! Tyskland. Frankrig. En akademisk stilling. Han har revolutioneret hendes verden, men ser ikke op, da han rækker hende papirerne, sidder bare der på sin mahognitrone og fortsætter med at åbne dagens post.

»Tak, frøken Lehmann.«

»Tak i lige måde, hr. professor.«

»De må gerne lukke døren til.«

»Naturligvis.«

Inden hun lukker døren bag sig, vender hun rundt, hun kan ikke lade være.

»Tak igen, hr. professor,« pipper hun. »For muligheden, mener jeg. Jeg skal gøre mit bedste og kaste mig helhjertet over studierne. Det er en stor ting at få lejlighed og lov til at bruge alle sine kræfter.«

»Meget vel, frøken Lehmann.«

Han ser op over brillerne, blank og fjern, en dyb rynke mellem de prikkende øjne. Som om han allerede har glemt, hvad de har talt om.

Samme dag skriver hun sin opsigelse til Københavns Universitetet, og ved udsigten til en fast stilling går hun ud og køber et sommerhus. Et fint lille helmuret hus i Holte. Hun køber det kontant. Haven er enorm.
Inge, Holte, 1935

Det er aldrig faldet hende nemt at formulere sig med den præcision og uigennemtrængelighed, som er hendes ideal. At fæstne ideerne til papir er en kamp, og denne gang endnu mere pinefuldt end sædvanligt. Hvert ord og hvert resultat må i særlig grad vejes på en guldvægt. Skrivearbejdet er et nødvendigt onde, der følger i halen på alt det sjove, aflæsningerne, beregningerne, tænkningen. Hun har siddet ved skrivemaskinen hele dagen, øjnene er trætte, hun længes efter mad, te, kontakt, havearbejde, frisk luft, et iskoldt styrtebad, måske endda et glas likør, alt andet end det skrivefængsel, hun har låst sig selv inde i. Hun lægger panden mod tastaturet. Dybden og matheden i det suk, hun sender ud i rummet, kommer bag på hende. I stedet for at unde sig selv en ostemad og ti minutters frisk luft på terrassen samler hun sine ark og sætter sig i lænestolen for at læse og notere i det, hun har skrevet. Som hendes blik glider hen over siderne, bliver papirarkene mere og mere tilskrevne. Rettepennens massakre, hun mærker modløsheden sive ud i brystet, gråden strammer om halsen. Det var jo slet ikke sådan, det skulle lyde. Alt er forkert. Kluntet og ubehjælpsomt. En amatørs arbejde. Hun holder ikke ud at læse den mangelfulde kladde til ende og rækker ud efter sin sorte notesbog, der med sine tal og kolonner giver hende en kortvarig fornemmelse af orden.
Hat	17,50
Frimærker	0,75
Brændsel	3
Hårnåle	0,50
Sporvogn rabatkort	2,00
Hvidtøl	0,86
Blikkenslagerarbejde	19
Bus	2,60
Skoreparation	1,85

I bogen noterer hun alle sine indtægter og udgifter. Hun har en kappestrid kørende med sig selv om, at budget og regnskab skal stemme på øren hver måned. Hvis hun er gået i seng og kommer i tanker om, at hun har glemt at notere et udlæg til fem frimærker og en halv liter mælk, står hun op og bringer sagen i orden med det samme. Hun bladrer og tæller efter, smerteligt klar over, at notesbogen blot er en flugt fra det, der venter ved skrivebordet. Til sidst kan hun ikke længere holde sig selv for nar og vender tilbage til sine ark. Teksten er ikke den skarpe, enkle kile ned i den etablerede sandhed, som hun havde forestillet sig. Videnskabelige artikler er bedst, når de forenkler og deducerer uden at give køb på nuancerne. Hun har skrevet videnskabelige artikler før, men denne her er anderledes. Hun ønsker at demonstrere et overblik og en nøjagtighed, der får hendes teori til at hæve sig op over enhver diskussion, hun vil finde ind til den rene essens. Frygten for kollegernes reaktion lurer. Hun kan ikke bevise sin tese, for ingen kan bore gennem jordskorpen og kappen og se, hvad der gemmer sig 5000 kilometer nede i dybet, hun kan kun argumentere for den. Hendes beregninger taler deres eget tydelige sprog, men vil det videnskabelige miljø mene, at hun er arrogant? Vil hun blive isoleret, går hun for vidt?

»Ingen andre arbejder så perfektionistisk i detaljen som Dem.
Seismologien har trængt til, at en som Dem trådte ind på scenen,« sagde Gutenberg, da hun så ham sidst. Hun er taknemmelig for hans opbakning, og sandheden er, at hun ikke kender til andre måder at arbejde på. Men detaljebevidstheden er også det, der gør arbejdet så møjsommeligt og svært. Det er to skridt frem og tre tilbage, og hun har kun få dage, før hun skal tilbage til den travle hverdag på instituttet. Mor døde i april. Det har været et trist forår. Nørlund lægger stadig flere administrative opgaver på hendes bord, det har været vanskeligt at finde tid til at arbejde med artiklen. Når hun sætter sig for at skrive med udsigt til haven og søen, er det med bevidstheden om, at hun må indhente mange måneders forsømmelser. Hun vender tilbage til skrivebordet og begynder forfra. Evnen til at fordybe sig i det, der ligger foran hende, har hun altid haft. For mange år siden besøgte hun sine forældre i Willemoesgade. Hun var på vej til en skolevenindes bryllup og ville tage forbi dem for at hilse på inden festen. Lige kommet ind fra gaden og stadig med festhatten på satte hun sig ved spisebordet, hvor dagens aviser lå. En artikel i Politiken om Versailles-freden fangede hendes opmærksomhed, og hun lænede sig ind over bordet uden at forbinde hattepynten med lysestagen på bordet. Da far trådte ind i stuen, langede han hurtigt ud efter ildtangen, resolut greb han fat om hatten med tangen, løftede den af hendes hoved og kylede den ned i kulspanden.

»Din hat brænder, og du sidder bare der og læser!«

Han åbnede vinduet for at få røgen ud og kunne ikke skjule et lille smil bag skægget.

»Jeg kender ingen som dig, Inge.«

Dagene går, uden at artiklen når at finde sin form, skriveriet er famlende og uden fremdrift, som at køre på en gammel cykel med flade dæk. I oktober må hun bede professor Nørlund om orlov til at gøre arbejdet færdigt. Orlov uden løn, det passer hende dårligt, men hun har intet andet valg. Da hun sætter sig til skrivemaskinen
igen efter et par måneders pause, flyder arbejdet lettere. Hun svinger mellem skepsis og skråsikkerhed, hovedpine og vågne nætter, indtil arbejdet pludselig føles indlysende. Endelig ved hun, hvordan det skal gøres. Hun anlægger en beskeden tone og skriver artiklen færdig i en næsten beruset tilstand, hun har det hele klar. Da hun er færdig, kan hun stå inde for hvert et ord. I artiklen foreslår hun, at Jordens centrum består af to dele. En ydre kerne, der er væskefyldt, som Jeffreys har argumenteret for, og en indre kerne med en højere hastighed.

Vi antager, at Jorden består afen kerne og en kappe, men at der inde i kernen er en indre kerne, hvor hastigheden er større end i den ydre kerne. Det kan ikke hævdes, at den fortolkning, som her er givet, er korrekt, fordi data er ret utilstrækkelige, og der opstår komplikationer, fordi små rystelser er forekommet lige før de store rystelser. Imidlertid tyder det på, at fortolkningen er mulig, og antagelsen af eksistensen afen indre kerne er i det mindste ikke modsagt af andre observationer. Jeg håber, at det her foreslåede må blive overvejet af andre forskere og fra andre geofysiske aspekter.

Hun overvejer forskellige titler. Lange akademiske tirader, der siger det hele, men de bliver enten for storladne eller for ligegyldige. Hun ønsker sig en titel, der benævner den inderste idé, universel og enkel. Efter mange forsøg ender hun på verdenshistoriens korteste:

P’

P\ skal den hedde.

Mere er der ikke at sige.

Hendes far målte P-energi, hun måler P-bølger.

Den kan ikke hedde andet.

P’ er en fase. Den fase, hun gennemskuede før nogen anden. P’ er et nybrud, en revolution.

Altfavnende og suveræn.

P’ er perfekt.
Lige inden hun sender artiklen til Edmond Rothé, der er redaktør på Publications du Bureau Central Séismologique International, får hun kolde fødder. Tør hun sætte sit navn på et så kontroversielt brud med det vedtagne? Hun risikerer sit gode navn og rygte og får lyst til at bakke ud. Som ung søgte hun at nå til en forståelse af, hvordan hun kunne gøre mest gavn for menneskene, hun ønskede at løse livets gåde. Det er måske ikke selve urgåden, hun har opklaret med sin artikel, men kan hun bidrage til at fastlægge, hvordan planeten er opbygget, er det dog også en slags bedrift. Andre vil givetvis bygge oven på hendes teori, og en dag vil videnskaben blive klogere på jordkernen og opdage, hvad der sætter jordskælv i gang. En bedre forståelse af planetens opbygning og bevægelser vil måske kunne redde menneskeliv engang i fremtiden, hvem ved, hun er nødt til at sende sin artikel af sted. Tallene og matematikken har hun altid kunnet stole på, hun må have tillid til sine iagttagelser og beregninger. Endelig beslutter hun sig. Da hun lader den store brune Manilla-kuvert glide ned i postkassens dyb, spørger hun sig selv: Hvad nu, Inge Lehmann, hvad ønsker du allermest?

Den Tjekkiske Republik og København, 1927-1928

Øjnene brænder af søvnmangel, kinderne blusser. Hun har søgt tilflugt på toilettet for at give sig selv fem minutter mere, inden hun går ind i salen. Ansigtet i spejlet er blegt, et par rødsprængte øjne stirrer på hende. En svag sitren omkring næseborene får hende til at tænke på et dyr, der skal slagtes. For et par måneder siden foreslog Nørlund, at hun deltog i Den Internationale Geodætiske og Geofysiske Unions møde i Prag. Møderne er normalt forbeholdt de enkelte landes videnskabelige spidser, professorerne og institutbestyrerne. Hun har kun lige påbegyndt sin magisterkonferens og kan end ikke kalde sig geodæt. Det er hendes debut i det videnskabelige miljø, en enestående og uventet mulighed, som hun har set frem til i ugevis, men nu hvor det sker, er hun så anspændt, at hun dårligt kan holde på en blyant. På togrejsen ned gennem Tyskland og Den Tjekkiske Republik har hun været bekymret for, hvordan det lærde selskab vil tage imod hende, en næsten selvlært seismolog uden egentligt videnskabeligt arbejde bag sig. En novice fra Europas nordlige udkant, der så godt som aldrig oplever voldsomme jordskælv, og så ovenikøbet en kvinde. På papiret er hun ikke noget stærkt kort, alligevel ved hun med sig selv, at hun må være lige her. Hun har for nylig haft en måneds ophold i Darm-stadt, hvor Beno Gutenberg ledede hendes seismologiske studier. Med stor venlighed delte han sin viden og hjalp hende til at forstå seismogrammerne. Den præcise observation, den systematiske
og logiske analyse, sammenligningen, fortolkningen, overblikket. Det er læren fra Tycho Brahe: måling og nøjagtighed over alt. Da hun havde forstået de fundamentale principper, blev aflæsningen hurtigt naturlig og intuitiv som matematik. Det var, som om hele hendes forfatning var grundlagt med netop den disciplin for øje: at tyde de kurvede registreringer på seismografernes lange udskrifter. Efterhånden mestrer hun aflæsningen til en grad, hvor hun memorerer kurvernes forløb. De bugter sig forbi hendes indre blik, når hun lukker øjnene, og slynger sig med ind i hendes drømme.

»De er et naturtalent,« siger Beno Gutenberg. »De har en gave, et talent for aflæsning, jeg ikke har set før.«

Gutenberg er også til stede derinde i dag. Om lidt må hun rette ryggen, gå ud i lobbyen og ind i salen, hvor alle verdens førende seismologer venter på, at konferencen skal gå i gang. Hun gemmer ansigtet i håndfladerne, hendes hænder er stive og kolde, vejrtrækningen anstrengt. Genertheden og tilbageholdenheden nagler hende fast, som et dyr, der ikke vil gå frem mod kniven. Så tager hun en beslutning. Hun fylder 40 år til maj, hun er efterhånden en moden dame. Hvis hun skal klare sig som seismolog, må hun blive en af dem derinde, hun må lære dem at kende, om hun så må gøre vold på sig selv. Med lange skridt og blikket stift rettet mod fremtiden, skrår hun over lobbyen og træder ind i salen. Hun er den eneste kvinde til stede, men ingen ser ud til at bemærke, at hun skiller sig ud. Seismologerne er højt specialiserede individualister, en stilfærdig flok af gråklædte mænd. Matematikere, fysikere, statistikere, biologer, meteorologer, astronomer, der har valgt at lægge deres akademiske virke inden for denne nye videnskab. De møder hende med distræt venlighed og missende, forlæste øjne bag tykke brilleglas. Måske bemærker de dårligt nok forskellen, måske har de vigtigere ting at tage sig af. De sidder i små grupper, går omkring og taler lavmælt sammen eller står bøjet over en særligt interessant beregning eller kurve,
som de gerne vil høre kollegernes mening om. Enkelte sidder for sig selv og ser ud til at være faldet i staver. Da hun går rundt og hilser, roser flere det danske initiativ med oprettelsen af målestationen i København og den snarlige etablering af stationer på Grønland. De spørger til hendes arbejde og inddrager hende i deres samtaler, naturligt og neutralt.

»Mine herrer. Den dame,« siger formanden med et nik i hendes retning, da han åbner mødet.

De debatterer målingen af rejsetiden for seismiske bølger på deres vej gennem Jorden, Beno Gutenberg sætter en ære i at inddrage hende i de faglige diskussioner. Det er højtideligt, næsten uvirkeligt, at blive lukket ind i en kreds af berømte videnskabsfolk, der deler hendes interesse for løbetidskurver og løbetidstabeller. Ved frokosten følger Gutenberg hende hen til hendes plads. Da han ser, hvem der skal være hendes bordherre, lyser han op.

»Ach so, her er De i gode hænder, Fråulein Lehmann. De skal sidde ved siden af selveste professor Jeffreys fra Cambridge, en videnskabsmand og forfatter, hvis arbejde jeg personligt er en meget stor beundrer af.«

Den blonde herre med de runde briller er optaget af en anden samtale, men Gutenberg prikker ham på skulderen. Jeffreys gjorde sig bemærket i diskussionen om løbetidskurver tidligere på dagen. Hun havde overraskende nemt ved at følge hans tankegang og metode, måske fordi de begge har baggrund i matematikken.

»Undskyld, professor Jeffreys, De skal lige møde miss Lehmann fra Danmark. Hun skal være Deres borddame, tag godt imod hende. Hun er ny i faget, but a very quick learner. Hende kommer vi til at høre mere til, mærk Dem mine ord.«

Gutenberg bukker og går tilbage til sit eget bord, Jeffreys rejser sig, giver hånd og mumler.

»Harold Jeffreys, pleased to meet you.«
Hun når i et kort glimt at få kontakt med et lyseblåt blik bag de stålindfattede briller, før professoren rømmer sig og vender tilbage til sin samtale med de to herrer på sin højre side. Der er mange ting, hun gerne vil spørge ham om, hun har læst hans artikler og ved, at de har været i Cambridge på samme tid. Men Jeffreys er opslugt af sin samtale og overlader hende til den tallerken med tyktflydende suppe, en tavs tjener placerer foran hende. Samtalen mellem ham og to amerikanske delegerede fortsætter gennem forskellige serveringer af kartofler, kål, knodel og en grå udskæring, hvis oprindelse hun ikke kan gætte og vælger ikke at dvæle for længe ved. Da frokosten endelig er slut, og kaffen bliver serveret i et tilstødende lokale, har Jeffreys stadig ikke værdiget hende et ord. Hun rejser sig brat og går ud i haven for at trække frisk luft. Pludselig har hun ikke spor lyst til at være her mere, hun vil væk fra mødet, konferencesalen, hele Den Tjekkiske Republik, men hun kan ikke lade sin første videnskabelige konference forpurre af forfængelige årsager. Hun tvinger sig selv tilbage i salen og beslutter sig for, at hun skal kende alles navne, før hun tager hjem. En snobbet britisk professor skal ikke få lov til at spolere det for hende. Resten af opholdet gør hun sig umage for at komme i snak med så mange som muligt. Den arrogante Jeffreys styrer hun langt udenom.

Da hun er tilbage i København, er der brev fra englænderen. Han undskylder sin opførsel i Prag. En faglig disput mellem to amerikanske seismologer fik ham til at glemme alt om sin gode opdragelse. Han har en tendens til at blive opslugt af det, han foretager sig, og glemme alt omkring sig. Først efter frokosten gik det op for ham, at han havde svigtet alle sine bordherrepligter. My mother, a strict and fair schoolteacher from Fatfield, would have pulled my ear, had she seen me, skriver han. Kan hun mon tilgive ham, og vil hun love at give ham en ny chance, når de mødes igen? Han ville også være glad, hvis hun kunne fortælle ham lidt om sit arbejde i Danmark, der jo
tøvede så længe, men nu pludselig har oprettet en førsteklasses målestation. Hun repræsenterer en i seismologisk sammenhæng yderst spændende nation, meget mere ved han ikke om Danmark, bortset fra at han naturligvis dagligt påskønner alt, hvad der kommer fra The Danish Bacon Company. Han havde i øvrigt aldrig troet, at den dag skulle komme, hvor han ville støde på en kvinde ved et af disse møder. Et tiltrængt og forfriskende pust i klubben af åndsfraværende, uopdragne mandlige seismologer. Ved hun i øvrigt, at hun er verdens første og eneste kvindelige seismolog? Hun svarer ham et par dage senere, og siden har de haft en livlig korrespondance. På skrift er han en charmerende og vittig mand, og hun tager sig selv i at ærgre sig over, at hun ikke bemærkede, om han havde vielsesring på. Pyt, de bedste mænd er alligevel altid taget, det er Jeffreys sikkert også. Desuden er hun ikke interesseret, hun har ikke tid. Hvis der er én ting, hun har lært aflivet, er det, at en kvinde ikke kan begge dele. Hun må vælge mellem arbejdet og kærligheden, og nogle gange kan hun end ikke det.

*

11928 bliver Gradmålingen og Generalstabens Topografiske Afdeling lagt sammen og omdøbt til Geodætisk Institut. Nørlund bliver udnævnt til direktør for det hele, og noget af det første, han foretager sig på den nye post, er at gøre hende til statsgeodæt og chef for seismisk afdeling. Stillingen er administrativ, der er ingen tid til forskning. Afdelingen tæller kun hende selv og en tekniker, men som chef har hun det videnskabelige ansvar for driften af de danske målestationer. Efter udnævnelsen har hun en fornemmelse af ikke at have fået sagt ordentligt tak. Hun overvejer sagen nogle dage og skriver så til Nørlund.

Jeg syntes ikke, jeg rigtig fik sagt Dem tak for min ansættelse. Jeg
har jo fået det altfor godt. Jeg har tidligere måttet frygte, at jeg satte mine fordringer for højt, når jeg ikke ville lade mig nøje med at arbejde for at tjene penge, men søgte et arbejde, som jeg virkelig kunne få interessefor. Jeg har i mit arbejde her fundet mere, end jeg nogensinde havde kunnet håbe, og skal gøre mit yderste for, at De ikke vil komme til at fortryde Deres dispositioner.

Nørlund svarer med et afmålt nik på gangen dagen efter, som hun vælger at tilskrive travlhed. Ved siden af stillingen som direktør er han præsident for Videnskabernes Selskab og medlem af en lang række videnskabelige akademier i hele Europa. Man ser ham ofte ankomme til instituttet eller køre derfra i den store sorte bil med privatchauffør, der følger med direktørposten. Hun kan ikke blive klog på denne tillukkede og højt begavede mand. Det er ham, der har præsenteret hende for seismologien og løftet hende ud af assistentrollen. Bare syv år efter det blev tilladt for kvinder at arbejde i offentlige institutioner, har han gjort hende til chef i en semimilitær organisation, hvor hun som den eneste kvinde i landet har rang af officer. Han er gået imod systemet og har betroet hende en stilling med udlandsrejser og interessante opgaver, hun har fået mere, end hun nogensinde havde forestillet sig. Alligevel er det, som om der er et eller andet galt.
Harriet, Gentofte, 1936

Hun skutter sig ved skrivebordet og trækker sjalet tættere om sig. Walt er hos Madsens, Paul er på turné, hun er alt for ofte alene. Hun vil skrive et brev til sin søster, men ordene kommer ikke til hende. Mor var knap nok lagt i graven, før uenighederne begyndte. Inge er som altid kravlet op på sin høje hest og har gjort sig til overformynder over boet. Hendes søster beskylder hende for at have modtaget en sum, der ikke tilkommer hende, men det er dog også hendes arv. Penge er én ting, men det værste er, at Inge fortsætter sin vendetta imod hende i forhold til Walt. Inge er af den faste overbevisning, at hun er verdens mest elendige mor, uafladeligt beskylder hun hende for det ene og det andet; så værner hun ikke nok om drengens sundhed, så fejler hun i opdragelsen og slipper for nemt om ved tingene, så sløser hun med pengene, så går han ikke pænt nok klædt. En, der kun har sig selv at tage sig af, har ingen anelse om moderskabets fordringer. Inge konspirerer også med Walt bag hendes ryg og laver aftaler med ham, som hun ikke hører om. Walt er selvfølgelig rask til at udnytte situationen, han går til sin moster med mere eller mindre sandfærdige historier om tingenes tilstand for at få medlidenhed og lommepenge med det resultat, at hun og Inge havner i denne brevkrig, hvor de sender beskyldninger mod hinanden, der sårer og skaber yderligere splid i familien. Situationen er uholdbar. Det sidste brev, hun modtog fra Inge, gav sig ud for at være et forsoningsbrev, men var fuldt af beskyldninger, koldt og nedladende var det.
Mor ønskede til det sidste, at jeg skulle skrive til dig for at skabe klarhed over vores indbyrdes forhold. Nu er mor død, men jeg synes stadig, jeg skylder hende at gøre forsøget, feg vil ikke gå i detaljer med hensyn tilforklaringer af min håndtering af boet. Blot må du som min søster stole på, at jeg har vor begges interesser og Waltsfor øje. Jeg ser det som et udtryk for grænseløs ubetænksomhed, at du allerede nu, så kort tid efter mors død, tordner frem med dine egne behov igen og igen. Som jeg har set dig det sidste langestykke tid, er du migfremmed. Du viser mig kun kulde og foragt. Men jeg husker den gamle Harriet, som jeg holder af og savner, og som jeg håber, at jeg igen engang skal få at se. Hvad Walt angår, så har jeg rådgivet ham efter bedste evne og gjort, hvad jeg fandt bedst for drengen, som jo faktisk er en voksen mand og derfor også selv må råde. Blot har han behov for rådgivning og støtte, som jeg ikke tror, han altid kan finde hos dig.

Brevets slutning var dog det værste. På sidste linje overgår hun sig selv i storesøsterlig arrogance.

Er du stærk nok til at stå så alene, Harriet? Hvori består din styrke? Din Inge

Nu i aften må hun skrive til sin søster, tale med hende kan hun ikke. Tilløbet har været langt og indestængt, og da hun først kommer i gang, kan hun næsten ikke stoppe igen.

Kære Inge,

Dit syn på mig er så forvrænget og grimt, at jeg egentlig anser det for ganske håbløst at svare på dit brev, for de gange, du overhovedet har givet mig lov til at forsvare mig, har intet jo forandret sig. Denne gang ser det ud, som om jeg bevidst skulle have tilsneget mig summer, som ikke tilkom mig, mens forholdet er det, at jeg fik de 400 kroner af dig før opgørelsen og under det udtrykkelige forbehold, at der ikke kunne være noget at betale tilbage, feg har
ikke spurgt og ikke ønsket noget. Jeg bliver også såret over, at du ikke har tiltro til, at jeg ønsker at gøre alt så godt og forsvarligt for Walt som muligt. Du vedbliver med at kritisere mig for hans garderobe, men du må overlade til mig, der kender ham bedst, at afgøre, om jeg synes, det er rigtigst at give ham påklædningspenge i år eller vente til næste år, hvor jeg kan hjælpe ham bedre på vej med en fornuftig fordeling. Jeg har på fornemmelsen, at Walt ikke sætter dig fuldt ind i sin toiletterigdom for at benytte din utilfredshed med visse småting i hans påklædning til at få nye klæder. Vær rolig, han kan godt vise sig. Behøver jeg virkelig forklare alle mine dispositionerfor at få dig til at respektere mine beslutninger? Med hensyn til hans sundhed kan jeg fortælle, at Walt de sidste to år hver sjette måned har gået til slangesugning hos doktor Thune på Lukasstiftelsen. Jeg havde intet imod at prøve, om en anden læge med udmærkede resultater kunne finde på noget bedre, som du åbenbart mener er det rigtige. Kun reagerer jeg på måden, uden om mig og uden tidligere læger som mellemled, at gøre dig klog på, hvad der er det rigtigefor drengen, og tage ham med til en helt ny læge. Det er simpelthen utilbørligt. Han kom fuldstændig forjaget af sted med en halv vind og otte recepter, deriblandt en på nervemedicin! Undskyld, at det ikke gav mig tillid ved første blik! Når du ikke kan indse taktløsheden af det med tøjet, kan du altså heller ikke se, at du skulle være mere varsom i forhold til hans lægebesøg. Jeg tror ikke, at min indflydelse gør ham fortræd, tværtimod tror jeg nok, at jeg mange gange kan hjælpe ham med det instinkt, som nu engang er en moder givet, og som jeg ved, jeg har, og retter mig efter. At du slår en streg over dine følelser for mig og kun retter dig efter de hasarderede og ofte helt af fri fantasi sammenrodede ideer, Walt kan have, og derved lægger tvang på ham, er mig en grænseløs skuffelse. Jeg benægter ikke, at jeg ofte har fejlet, ogat vore
nerver her i huset pga. sygdom, pengevanskeligheder osv. ikke altid har været de bedste, men ingen aner, hvor vanskelig Walt har været. Siden han ikke er plaget med at skulle bo hjemme til daglig, har jeg både overfor mig selv og ham arbejdet på at oprette et smukt og forstående forhold mellem ham og mig; jeg ved, at det for størstedelen er lykkedes. Det, der bringer skår i det, kommer altid fra din kant. Det ligger i luften, at du modarbejder mig bevidst eller ubevidst; det er derfor, jeg spørger, om du ikke finder et barns hengivenhed for hans moder af værdi, selvom du ikke skulle forstå, at der er noget at bygge den på. Og lad mig så i fred. Walt er selve livet for mig, tro mig, om du vil eller ej, jeg kan jo se, hvad du tænker ved det, når jeg siger det.

Harriet

PS! Jeg forstår stadig ikke, at du synes, du har eneret til al mors kogebogslitteratur. Jeg kan jo ikke til dig som til hende ringe op, når jeg ønsker noget, jeg med glæde mindes hjemmefra. Støbejernsgryden er vi heller ikke færdige med at diskutere. Jeg mener at have en vis berettigelse til min del. Min perlekæde, min tæppeløber, mine henkogningsglas med tilbehør vil jeg gerne have sendt med fragtmanden.
Inge, København 1936

Hun træder ud af kontorskoene, åbner den øverste knap i skjorteblusen og går hen til vindueskarmen for at se til sine potteplanter. De breve, hun ikke orkede at forholde sig til i går, ligger stadig på stuebordet og forlanger at blive åbnet. Alt, hvad der ikke er svar fra tidsskriftet, forekommer uvigtigt. Hun henter fars brevkniv i tungt tysk sølv. Den ligger godt i hånden, hun sørger for at holde den skarp. Et af brevene er fra Harriet, resten er regninger, hun tager regningerne først. Nogle gange tænker hun, at brevkniven er hendes eneste våben mod de ofte uforudsigelige anklager og opkrævninger, brevene gemmer. Gartner Torbensen har altid taget sig godt betalt, men denne gang forlanger han decideret ågerpris for at slå græsset og tage sig af hækken, som han i øvrigt har skamklippet til ukendelighed. En gartner uden fornemmelse for haverum, hun må have fundet en anden ordning, den smule hæk og plæne kan hun sagtens klare selv. Arbejdet i Dansk Geofysisk Forening optager megen tid, hun er medstifter og dybt optaget af samarbejdet med de andre medlemmer. De er en kreds af yngre geofysikere og geofysisk interesserede, der håber, at de med foreningen kan skabe lejlighed til øget kontakt og udveksling af viden. Ved den stiftende generalforsamling i marts var de 20 medlemmer, det lover godt. Brevet fra tømreren er et tilbud på at reparere udhuset, men prisen undrer hende, hun vil indhente et udspecificeret tilbud fra en anden lokal tømrermester, næste gang
hun er i Holte, og sammenligne deres forskellige poster. Hun elsker sit lille hus, men der er mange beslutninger, der skal tages, og hun føler sig så alene om alting. Hvad er det rigtige at gøre, hvordan skal hun overkomme haven, skal hun få indlagt træk og slip, måske ligefrem bygge et badeværelse i huset, hvor længe vil hun kunne leve med dasset og latrintøndesystemet i haven, hun har vel også en slags ret til at nyde godt af fremskridtet, men alting koster. Alle disse afgørelser og alle disse glubske håndværkere, de må jo tro, at hun ikke evner at lægge to tal sammen. Nu ligger kun brevet fra Harriet tilbage. Der var ikke meget at arve efter mor, alligevel er boet blevet til en strid mellem dem. Selv mener hun at repræsentere retfærdighedens og fornuftens stemme, men hendes søster føler sig talt ned til og bliver stødt og vred over de mindste ting. Mor efterlod sig ikke noget testamente, søstrene måtte selv fordele pligter og jordisk gods. Hun har ikke talt med Harriet i flere måneder. Anklager og bebrejdelser ekspederes per brev fra Gentofte til Østerbro og tilbage igen. Det er over et år siden, mor døde, men hun og Harriet skændes stadig om et par kogebøger og en gammel rusten gryde, der var havnet i Holte for dog stadig at gøre gavn. Det er svære tider, de savner mor og føler begge, at de må trække det hårdeste læs. I sine milde øjeblikke tænker hun, at hun som storesøster må hæve sig op over det søle, de er havnet i, og række ud til Harriet, de er dog stadig hinandens tætteste familie og deler så mange gode minder, men så kommer det pludselig frem, at Harriet har lånt penge af mor, som hun har glemt at nævne, eller også hænger mors eneste pels en dag i Harriets garderobe, den pels, der var forsvundet, da de skulle rydde op i lejligheden i ugerne efter mors død. Hele spektaklet tærer på hendes koncentration. Hver dag venter hun svar fra det tidsskrift, hun har betroet sin artikel. Endnu ved hun ikke, om fem års arbejde er godkendt til udgivelse, ventetiden er ulidelig. Hun har sendt en kopi til Harold Jeffreys og
Beno Gutenberg. Gutenberg tøvede en tid, men meddelte hende så, at han vil bakke hende op, når og hvis artiklen bliver publiceret. Jeffreys’ breve er en anelse flirtende. Han grunder over hendes navn og spørger til det ribben, hun klemte for nylig efter et fald på cyklen. I often speculate aboutyourfirst name, skriver han. Ingrid, Inge, Ingeborg, Ilse ...? And you still havent answered my question about the ribs. How areyou, really? Pjank og småting tager han sig tid til, artiklen nævner han ikke med et ord.

Det er ærgerligt og uværdigt, at hun og Harriet ikke kan unde hinanden lidt fred. Ingen steder er der ro. Nørlund og officererne gør livet surt for hende, gartneren snyder hende, hun sidder i store afgørelser og griske håndværkere til halsen, ingen holder sig åbenbart tilbage, hvis de kan tjene en ekstra skilling på en enlig kvinde. Det glemmer Harriet at tænke på, når hun kalder hende smålig, fordi hun forlanger, at en veksel på 110 kroner skal indgå i den samlede opgørelse efter mor. Men boet skal vel for søren gøres retfærdigt op, hvad er ideen i at opstille et regnestykke, hvis begge parter ved, at facit ikke stemmer? Hun har en god stilling og har kun sig selv at sørge for, men derfor skal tallene vel alligevel gå op. For en måneds tid siden skrev hun et langt irettesættende brev til sin søster. Det forekommer hende, at Harriet gør alting forkert. Hun forsømmer sin søn, men rager alligevel til sig i hans navn, hun ødsler med deres fælles arv, tager ikke sin tørn med gravstedet og omgiver sig med en kulde, som gør det umuligt for dem at omgås. Det er en pine at være i kontakt med Harriet og en plage ikke at være det. Walt derimod er hende altid til trøst. Han er 19 år nu og snart myndig. Han er taget på gymnastikhøjskole i Ollerup og skriver lange breve til hende, fulde af tanker og spørgsmål, en prægtig ung mand med hjerte og vid og alligevel så søgende og famlende i sin fremfærd.
Jeg hørte netop Nicolai Blædels radioredegørelse for den øjeblikkelige verdenspolitiske situation. Blcedel er sandelig en skarp hjerne og en hård hund. Han ordner alt verdensstoffet i en teske og rækker os den med et elegant spydigt buk. Det er vist en tvivlsom lykke, at vi mennesker har fået hjernen så kolossalt udviklet, for foreløbig har vi aldrig formået at lade følelserne være med til at finde den rigtige tendens for hjernearbejdet. Hjernen vil lave det hele selv, og så er det, der kludres så frygteligt. Der bør ikke eksistere nogen forskel på teori og praksis, også længe vi opretholder den forskel, vil kludderet være med os her på Jorden! Man bruger så megen tid også mange kræfter på at spekulere i stedet for at fungere. Heri ligger netop menneskeintelligensens fare!

Hvad siger du til det?

Jegsender dig mange tanker, kære moster Inge.

Din Walt

Walt er det sødeste, mest tænksomme og følsomme væsen, men hans tanker hopper og springer i alle retninger som olie på en varm pande. Stakkels kære dreng. Han har brug for et voksent menneske at afprøve alle sine ideer på. Hun svarer ham altid med det samme, enkelt og beroligende. Unge mennesker har brug for rådgivning, og hun er ikke sikker på, at Harriet tager sig den nødvendige tid til at vejlede ham i hans filosofiske spørgsmål. Walt kender ikke til de breve, der fyger som grove skyts mellem hans mor og moster. Dén ting er de heldigvis enige om; Walt skal skånes for deres bryderier. Måske var hendes sidste brev til Harriet lidt vel hårdt. Hun vil skrive til sin søster, men får det ikke gjort, og et par dage senere kommer Harriet hende i forkøbet.
Det er svært med alle de sindsoprivende skrivelser mellem os. Bebrejdelserne og fjendtligheden tærer. Jeg hører nu mest ad omveje om din færden, ved jo intet selv. Det er trist, at vi ikke kan tale sammen, jeg har jo ikke noget imod at vide, hvor du er, og hvad der hænder dig. Selv kan jeg sige, at jeg lider under tingenes tilstand, og vil nødigt tro, at du ikke gør det. Det er et langt spring fra at være uenige og til ikke at kunne mødes, hvor vi dog af naturen hænger sammen.

Din Harriet

Hun læser brevet med en flov smag i munden. I dagens postbunke er der også en kort meddelelse fra Publications du Bureau Central Séismologique International. De antager artiklen, stort set som den er. Hun registrerer hurtigt beskeden og cykler så på arbejde. Senere på dagen skriver hun til tidsskriftet, at hun ønsker sin artikel udgivet under signaturen I. Lehmann. Hvis hun lancerer teorien under sit fulde navn, risikerer hun at provokere. Eller værre endnu: ikke at blive taget alvorligt. Efter arbejdstid cykler hun til Gentofte for at besøge sin søster, hun vil ikke skrive først, der er alt for mange skrevne ord mellem dem. Hun fortæller ikke om antagelsen til nogen, afventer udgivelsen, venter og håber.

3.	del

Modtagelsen

»Har De hørt om frøken Lehmanns artikel?«

»Ja, alle på instituttet taler om den, men ingen er vist nået igennem. Man forstår jo ikke et ord. Jeg ved ærligt talt ikke, hvor meget man skal lægge i damens skriverier. Hvad mener De selv?«

Hun skal til at dreje om et af de grå hjørner, da hun hører sit navn nævnt. Stemmerne er velkendte, det er to officerer. Hun standser og lytter.

»En skandale. De rene gætterier, hun kan jo intet bevise. Hun gør sig selv til grin.«

»Det er det, jeg altid har sagt. Videnskab er ikke for kvindfolk. De eneste eksperimenter, kvinder bør foretage, er dem, de kan udføre ved et komfur og en bageovn.«

Deres latter får blodet til at stige op i kinderne, hun trækker vejret i korte ryk og må støtte sig op ad væggen. Snakken i kulissen har hun altid kendt til, men hun har ikke overhørt den direkte før nu. Vreden rejser sig i hende som en søjle. At høre sig selv vurderet og nedgjort af to soldater, der intet udretter selv. Hun ser officererne, når de paraderer på gangene i deres stive uniformer. Med hævede skuldre og strittende arme gør de sig brede som gorillaer, en hær af gangvandrende primater. Selv har hun ikke tid til at flanere på gangene, hun har et arbejde, der skal gøres. Hun ser på sit ur, mændene står der endnu.
»Hendes artikel kommer aldrig til at vække genklang i forskerkredse alene af den grund, at ingen kan tage en kvindes vildfarne teorier alvorligt.«

Ordene får hende til at skyde skuldrene tilbage og tage de sidste skridt rundt om hjørnet. Officererne tier, da de ser hende, hun nikker, har ikke lyst til at sige noget, vil bare tilbage til sit kontor og få hold på sig selv. Idet hun passerer, registrerer hun mændenes lettelse. De tror sig ikke hørt og hæver øjenbrynene, smiler smørret som børn, der er sluppet af sted med at tømme kagedåsen uden at blive opdaget. Frækheden, kujoneriet får hende til at standse. Hun drejer rundt, gør sig høj, løfter hovedet og ser tavs fra den ene til den anden.

»Jeg er klar over, at det er vanskeligt tilgængeligt stof, jeg arbejder med, men jeg skal gerne forsøge at forklare min teori for Dem. Jeg kan forstå, at den volder Dem visse problemer.«

De rømmer sig, skraber i gulvet med støvlerne, den ene ser forlegent, næsten bedende på hende, den anden skuler forbi hende med et sammenknebet blik, hun ikke kan tolke. Så drejer de rundt og går hver til sit. En lille hævngerrig fryd risler igennem hende, hænderne ryster. De skal vide, at de ikke kan stå på gangene og sladre om hende upåtalt, hun vil holde fast på sin ret til at være sig selv, et frit virkende menneske, kvinde eller ej. Moster Signe og Ebba er begge gået ind i Kvindebevægelsen. Da kvinderne marcherede i hvidt foran Amalienborg i 1915, gik Harriet også med. Moster Signe og Ebba gik der, fordi de mente, at kampen var vigtig, Harriet demonstrerede muligvis mest for at kunne fortælle om det, og måske så hun også den hvide march som en anledning til at købe en ny kjole. Selv har hun svært ved at se sig selv forsamles med andre på den måde. Harmen over åbenlyse uretfærdigheder deler hun, men hun ejer hverken moster Signes politiske tæft eller Ebbas vennesæle tilgang til alt menneskeligt, hun mangler det instinkt, der får mennesker til at flokkes som får. Hun må tage sine egne kampe, hvor
hun er, opdyrke modet til at skrive endnu en artikel, finde styrken til at dreje om de grå hjørner, tåle, at folk kalder hende en original og en særling, og måske endda sige til sig selv, at de har ret. Alle disse kasser og kategorier. De interesserer hende ikke. Det eneste, der virkelig betyder noget, er muligheden for at forske. Hun nærmer sig et halvt hundrede år og tænker ved sig selv, at friheden ligger i at være så dygtig til sit arbejde, at hendes berettigelse ikke kan diskuteres.

At skrive og udgive P’ krævede alt hendes mod og alle hendes kræfter, men stilheden bagefter har tæret mere på hende. Hun tog tilløb i flere år, skrev om natten, om søndagen og i sine ferier, hun risikerede alt. Og så sker der ingenting. Der har stort set ingen reaktioner været på hendes teori. Det eneste, der har vakt opstandelse i det videnskabelige miljø, er artiklens signatur. Da det kom frem, at forfatteren I. Lehmann var en kvinde, nægtede mange fysikere og matematikere at forholde sig til artiklens resultater. At en kvinde påstod at have regnet sig frem til en anden lagdeling af Jorden end den vedtagne, var for stor en mundfuld. Beno Gutenberg var den første og eneste seismolog, der offentligt trådte frem og sagde, at han mente, hun havde ret i sin hypotese. Hendes opdagelse, som han så venligt formulerede det, var et vigtigt bidrag til seismologien. Jeffreys har ikke ladet høre fra sig. Professor Nørlund nævner ikke hendes artikel med et ord på instituttet, ikke mens hun hører det i hvert fald. Nok har chefen for seismisk afdeling skrevet en artikel, hvori hun bryder med den gængse opfattelse af planetens opbygning, men på Geodætisk Institut går hverdagen videre med samme sneglefart som altid. Dagene går med de samme små interne stridigheder som sidste år og året før. Officererne sladrer på gangene, resultaterne af geodætiske opmålinger bliver flyttet fra en bunke til en anden, ansøgninger og blanketter bliver skubbet rundt på skriveborde, hvor de bliver stemplet eller ikke stemplet efter mere eller
mindre tilfældige principper. Skindiskussioner pågår, skal det være tilladt for topografeleverne at være dus indbyrdes på arbejdspladsen, og skal officererne hilse med honnør på alle, der har samme rang som dem selv? Ænderne snadrer i andedammen. På Geodætisk Institut lader man sig ikke sådan ryste ud af kurs. Geologisk tid er langsom tid, planeten har været milliarder af år undervejs, kontinenterne er formet over millioner og atter millioner af år, sten og materiale bliver skubbet frem og undergår evige forandringer, deres udvikling stopper aldrig. Jorden drejer rundt, som den plejer, fast kerne eller flydende kerne. At der ikke har været flere reaktioner, er der ikke noget underligt i, siger hun til sig selv. Desuden er det tidsskrift, der publicerede artiklen, så småt og obskurt, at hendes teori ikke kan nå ret langt ud. Hun må være tålmodig. Hun har sendt noget ud i verden, og så længe hun ved, at hendes observationer og beregninger er rigtige, kan hun se sig selv i øjnene. Jorden har en indre kerne, hun ved, at hun har ret. Nu må hun videre, foretage sine aflæsninger, lave sine beregninger, skrive sine bulletiner, finde tid til sin forskning. Alting er præcis, som det plejer, men selv bliver hun aldrig den samme igen.
Han ser hende ved Højbro Plads. Den grå skygge på cyklen, det seje, indædte tråd i pedalerne, ryggens vinkel, ret som et bræt. Ansigtet er tillukket under huen, hun ser lige frem, ænser intet omkring sig. Han ser hende ofte komme asende langs Bredgade, de ankommer begge til instituttet et par minutter i ni, hun på sin sorte damecy-kel, han i sin sorte vogn. Det kan umuligt være nogen fornøjelse at begynde dagen med en cykeltur fra Østerbro til Slotsholmen på sådan en isnende kold januarmorgen med snesjap og blæst, hvorfor tager hun dog ikke sporvognen? Hans egne tohjulede udflugter begrænser sig til dem, han foretager om sommeren, når han cykler til stranden ved Svanemøllen eller Charlottenlund Fort efter kontortid. Når han tænker på frøken Lehmann, tænker han på noget skarpt og spidst. Hun minder ham om en fugl, en tynd sort fugl. I ly bag avisen betragter han hende nærmere, da hun strider sig mod Proviantgården, en krage måske, sammenbidt og determineret. Uden for rækkevidde. Kragen er en sky fugl med hvidgule øjne og høj intelligens. Han var den første, der så et potentiale i hende, han har givet hende en vellønnet stilling med ansvar og frihed, men statsgeodæten vil altid have mere. Hun vil selv bestemme og har svært ved at indrette sig under en chef. Måske er det ikke en krage, hun minder ham om, men en skade med dens lange spidse hale. Den sidder ofte i toppen af et træ alene med sit tjak-tjak-tjak. Sådan lyder hun, når hun banker på hans dør og beder om at komme til
at tale med ham. Tjak-tjak-tjak. Så er der noget, hun gerne vil have ændret, eller noget, hun gerne vil have lov til. Aldrig tilfreds. Stiv og egensindig. Da de indledte samarbejdet, kendte hun sin plads og påskønnede sit held. Han var den første og eneste, der havde blik for hendes særlige kombination af anlæg og flid, denne klare, logiske tilgang til ethvert problem. Når han tænker tilbage på situationen, er han imponeret over sin egen dømmekraft. Det første lange stykke tid gik alting strålende. Frøken Lehmann arbejdede tavst og effektivt med de opgaver, han lagde på hendes bord, og gradvist indså han, at hun også kunne bruges til egentligt videnskabeligt arbejde. Han udfordrede det system, han selv er en del af, bøjede uskrevne regler og tog chancer for at kunne gennemføre den plan, han havde. At gøre en kvinde til statsgeodæt og chef for seismisk afdeling i en militær organisation, der udelukkende består af mænd. Ikke mange i hans position ville have gjort det samme. Hans kolleger på fakultetet og på instituttet betvivlede hans jugement, de rystede på hovedet ad hans dispositioner og kaldte ham en nathue. Men han har hele tiden stolet på sin egen fornemmelse, han har vidst, hvad han gjorde. Hvad han ikke anede, da han gav hende den høje rang, var, hvor stridbart og stædigt kvindemennesket er. Hvor spids en kragefugl. Hvor stivsindet og ambitiøs. Hendes tanker om jordkernen er temmelig højtflyvende, hun kan kun gætte, intet bevise. Han ser på hende igen, mens hun stiller cyklen fra sig. Op af cykelkurven tager hun en dametaske, men meget dame er der ikke over hende. Chaufføren er standset foran hoveddøren, han lader avisen falde, læner sig tilbage i sædet, hun skal lige have tid til at komme ind på sit kontor. Den første halve times tid på instituttet holder han af at have for sig selv, frøken Lehmann er ikke en, man har lyst til at buse ind i fra morgenstunden.
Sneen er snavset hvid, da hun stiller cyklen fra sig foran Geodætisk Institut. Ud af øjenkrogen ser hun Nørlunds bil, det giver et lille sæt i hende, hun skynder sig op ad trappen og hen ad den lange gang for at nå i sikkerhed på sit kontor. Det lille chok ved at se professoren efter weekenden, uviljen mod at hilse og indgå i det høfligt akavede spil mellem dem. Hun har et møde med ham og officersstaben om ti minutter. Det meste af hendes arbejde er selvstændigt, men helt slippe for møder kan hun ikke. Nørlund og officererne ser ud til at nyde disse forsamlinger om mødebordene, alle disse udvalg og symposier, kommissioner og subkommissioner. Som om d’herrer tror, at deres betydning vokser efter antallet af møder, de går til. Dagsordenerne ved de brede mahogniborde er altid lange og omstændige, alligevel er der sjældent noget reelt udbytte, ingen målbare resultater. Det forekommer hende, at nogle i staben bruger disse møder som et udstillingsvindue for, hvem de er, og hvem de kender, de stiller lange spørgsmål, som ikke handler om at få svar, men om at vise, hvad de allerede ved. Denne hanekamp på magt og placering, dette politiske cirkus, der handler om at forsvare og beskytte egne interesser, hun var hellere fri. Skuffelsen over Nørlunds manglende reaktion, da P’ udkom, gnaver stadig. Han nævner aldrig hendes videnskabelige artikler med et ord, hun ved ikke engang, om han læser dem. Da hun begyndte at forske i egen ret og opnå resultater, der blev bemærket i det seismologiske miljø,
svandt hans støtte og blev til tavshed. I mange år beundrede hun hans videnskabelige bedrifter og så igennem fingre med hans facon. Hun bestræbte sig på at bevare sin taknemmelighed og respekt, det var trods alt ham, der så hende og gav hende chancen. Hun har forsvaret ham, når kolleger har dristet sig til at kritisere ham bag hans ryg. De unge topografelever er de værste, unge og respektløse er de, og tilmed dygtige karikaturtegnere. Med nogle få streger på et stykke hvidt papir siger de det, alle tænker, men ingen tør sige højt. De tegner den høje tynde mand i sort overfrakke og høj sort hat med lorgnetter på næsen og formår med deres hvasse penne at fange alt fra det elegante armsving, professoren laver, når han kaster sit hvide silketørklæde om halsen, til det tillukkede væsen og den besynderlige vane med at gå på tåspidserne.

»Astronomen hører ikke hjemme ved landjorden, men i himmelrummet,« griner en kæk topografelev og tripper hen over tegnesalens glatte gulv som en balletdanser. Kollegerne griner og må lægge deres penne fra sig for ikke at komme til at klatte. Hun har før taget Nørlund i forsvar, når folk har kritiseret hans påklædning, hans stemme, hans sære kommandoer, der altid indledes med Vil De være så venlig, hans fravær på instituttet, hans åbenlyse glæde ved den sorte vogn og privatchaufføren, hans pralende gentagelser af egne meritter. Med tavsheden efter P’ er hun færdig med at holde hånden over ham. Forlegenheden ved pludselig at se ham udefra og i et andet lys, det flove øjeblik, hvor sløret forsvandt fra hendes øjne. At Danmark blev en del af det internationale seismologiske samarbejde og fik sine tre målestationer, skete alt sammen i hans navn. Med P’ har hun revet sig løs af ham, og straffen er tavshed. Noget siger hende, at professor Nørlunds ambitioner skal forstås i lyset af Niels Bohr, der indimellem kommer på besøg på instituttet. Hun er ved enkelte lejligheder løbet ind i ham på gangen, hvor han altid hilser hjerteligt, men hun har ikke talt med ham på tomandshånd,
siden de begge opholdt sig i Cambridge. Bohr er Nørlunds svoger, de to mænd er nøjagtigt jævnaldrende. Det er tydeligt for enhver, at Nørlund efterstræber Bohrs globale succes. Bohr, der for længst har fået Nobelprisen i fysik og sit eget institut for teoretisk fysik i København og nu danner skole for en hel generation af videnskabsfolk. Ved siden af den kosmisk strålende lyskegle, Bohrs karriere har udviklet sig til, forvandles Nørlunds meritter hurtigt til en svagt blafrende flamme. Sammenligningen kan kun pine ham.

Udenlandske forskere er begyndt at referere til hendes artikel. Selv Harold Jeffreys har måttet give sig. Han tøvede længe, men har nu accepteret tanken om en indre kerne. Visse konkrete observationer kan ikke forklares med min teori om en flydende kerne ogen todelt Jord, har han forsigtigt erkendt. Sidste år skrev Gutenberg og Richter en artikel, hvori de arbejdede direkte videre på hendes antagelse. I artiklen fastslår de, at Jordens indre kerne har en radius på 1200 kilometer. Samtidig regner de sig frem til, at P-bølgerne har en hastighed på 11,2 kilometer i sekundet, når de rejser gennem Jorden. Hun er stolt over, at hendes teori kan bidrage til nye indsigter, men at hendes gamle mentor sammen med sin forskerkollega fra Cali-fornia Institute of Technology skriver en artikel baseret på hendes opdagelse uden at nævne hendes navn et eneste sted, er til gengæld et mere prekært anliggende. Alle står på hinandens skuldre, men enhver er sig selv nærmest, også gamle venner som Gutenberg. Når resten af det faglige miljø langsomt, men sikkert er begyndt at anerkende hendes teori, hvorfor kan hendes egen chef så ikke? Der hersker en næsten tvungen respekt om Nørlund på Geodætisk Institut, eller måske er det snarere frygt. Selv afdelingschefer med rang af oberst er en smule beklemte ved at skulle tale med ham. Engang så hun en overordnet stå og banke på den forkerte dør i ren befippelse over det møde, der ventede. Hun har flere gange
overværet professoren i besynderlige situationer. For et par år siden blev der holdt en stor international militærkongres i København. En lille gruppe prominente besøgende fra kongressen havde ønsket at komme på besøg for at se Grønlandsudtegningen, der var udført med instituttets nye stereoplanigraf. Til stede var hun selv, en anden afdelingschef, en sektionschef og de udenlandske militærpersoner. De stod samlet omkring instrumentet, da professor Nørlund kom til. Gruppen vendte sig naturligt mod professoren og forventede en velkomst, men det indgik tilsyneladende ikke i Nørlunds plan. Han stod med hænderne på ryggen og så ned i gulvet. Da det blev klart, at man ikke kunne forvente sig noget fra direktøren, gik taleretten videre til den næstkommanderende, den mandlige afdelingschef ved hendes side. Han virkede imidlertid så forvirret over professorens tavshed, at han gled ind langs panelerne og stirrede samme vej som professoren. De udenlandske gæster så mere og mere rådvilde ud. Selv var hun kun tilkaldt på grund af sine sprogkundskaber og kunne ikke forventes at sige noget om hverken udtegningen eller instrumentet. Som sidste mand til at redde den pinagtige situation og Geodætisk Instituts omdømme var der nu kun sektionschefen tilbage. Synligt utilpas forsøgte han at udfylde tavsheden med de rester og stumper, han kendte til om sin egen sektions arbejde med Grønland. Da ordene slap op, sendte han taleretten op i hierarkiet igen. Han så på afdelingschefen, der gled af, og så på professoren. Måske stod Nørlund i sine egne tanker og tumlede med et vanskeligt matematisk problem, eller også var han bare forlegen ved at skulle tale engelsk, for han sagde stadig ikke et ord. Da tavsheden for længst havde bevæget sig over det forlegne og hen mod det uforskammede, vågnede professoren pludselig op, pegede på Grønlandsudtegningen og mumlede:

»Most ice,« hvorefter han vendte rundt og forsvandt ud af lokalet efterfulgt af hele det forbavsede følge. Ingen siger naturligvis noget,
mens professoren begår den slags dumheder, men når han er gået, udveksler man blikke og overlader satiren til topografeleverne, instituttets spøg og skæmt-afdeling. Siden må afdelingschefen eller sektionschefen have fortalt historien videre, for hun har senere hørt, at topografeleverne nu konsekvent og spruttende af latter omtaler Grønland som Most ice.

*

Det sidste års tid er hun flere gange blevet bedt om at holde foredrag i udlandet. På en rejse til Trieste sidste år mødte hun Sergei, en russisk seismolog og geofysiker med de største hænder, hun har set siden fars, furede, solbrændte skovhuggerhænder med stærke fingre og pæne negle. Hvordan så store hænder kan følge de diminutive kurver på seismogrammerne og håndtere de finmekaniske dele på seismograferne, begriber hun ikke. De udvekslede synspunkter på konferencen og kom hurtigt til at tale om andre ting. Han spurgte, om de skulle gå en tur i parken omkring hotellet. Det var midt i æbletiden, og hun fortalte om sit sted i Holte, om haven og frugttræerne. Han fortalte om sin opvækst i Murmansk, hvor familien boede så langt fra civilisationen, at de var nødt til at være selvforsynende med de fleste ting, tøj, sko, møbler, fødevarer. Kun to gange om året kom der forsyninger. Han voksede op med bevidstheden om, at vi er gæster i naturen, naturen giver og tager, og naturen vinder altid. Hun fortalte, at hun er vokset op i et professorhjem på Østerbro i København, og at hun først for alvor opdagede naturen, da hun købte sit sommerhus. De satte sig på en bænk. Aftenluften var kølig, og da han galant tog sin jakke af for at lægge den om hende, lod han sine tunge hænder hvile på hendes skuldre et kort øjeblik, inden han igen lagde dem i skødet.

»Jeg anlagde engang en målestation i Scoresbysund på Grønland,
hvor der kun kommer en damper forbi en gang om året,« sagde hun. »Det var meget svært at bemande stationen. Jeg kunne ikke finde en tekniker, der ville bo så isoleret. Det kræver nok et særligt gemyt at slå sig ned i en isørken blandt hvalrosser og isbjørne, Scoresbysund er en af Grønlands mest isolerede bygder med bare 70 beboere.«

»Hvornår anlagde De stationen?«

»Den stod færdig i 1928. Jeg gjorde det ikke alene, jeg var en del af et hold.«

»De har været en pioner, frøken Lehmann. De er den eneste kvinde her ved konferencen, men jeg tror, De er mere mandfolk end de fleste af os derinde.«

Han så beundrende på hende, hun måtte vende sig lidt væk, glattede sin nederdel, rømmede sig og rettede på brillerne.

»Undskyld, jeg gør Dem ubehageligt til mode.«

Han bøjede hovedet og lignede en forlegen lille dreng i en kæmpes krop.

»Nej, slet ikke. Det er rart at få lidt frisk luft. Det er det, jeg allerbedst kan lide ved mit hus på landet. At jeg opholder mig mere udenfor, når jeg er der. Jeg ville gerne bo der permanent, men det ligger for langt fra instituttet. Cykelturen tager en time hver vej.«

»Jeg bor tæt på universitetet i et hus med en stor køkkenhave. Jeg arbejder 13-14 timer i døgnet, men naturen er mit rette element. Når jeg høster kartofler og rødbeder i haven, er det som at være et lykkeligt barn igen.«

Hun nikkede. Mor købte familiens grøntsager fra torvekonerne på Østerbrogade, og fisk var nogle, man fangede hos skovserkonerne på Gammel Strand. Glæden ved frisk mad fra haven har hun først opdaget som voksen.

»De arbejder 13-14 timer i døgnet, siger De. Hvem passer så haven?«

»Well,« sagde han og så på hende med et strejf af resignation, »det gør såmænd min kone.«
Hun nikkede for hurtigt, smilede for længe, koncentrerede sig om ikke at blinke. Selvfølgelig havde han en familie. Alle store viden-skabsmænd har koner og børn, mødre, muser, assistenter, sekretærer og tjenestepiger, der hjælper dem frem. Det er bare hende, der må klare alting selv.

»Vi har fire børn,« sagde han og trak på skuldrene. »All boys.«

»How wonderful. That must be so much fun.«

»A lot of fun and a lot of hard work.«

De tvang begge en kort latter frem.

Hun rejste sig og gav ham jakken tilbage.

Han spurgte, om han måtte skrive til hende.

»Naturligvis,« sagde hun formelt. »Naturligvis må De skrive til mig, jeg vil være meget interesseret i fortsat at følge Deres arbejde, Sergei Kutsev.«

Hans breve ankommer i fnuglette luftpostkuverter med kantede blokbogstaver, omsorgsfulde og oprigtige i deres interesse for hendes helbred og virke. Hun forestiller sig de store hænder, der holder om pennen og former bogstaverne i et alfabet, han først har lært som stor dreng. Bag på kuverten skriver han sit navn og universitetets adresse med kyrilliske bogstaver. Til hendes 50-års fødselsdag sidste år sendte han en dåse med russisk kaviar og en flaske champagne.

The most sincere greetings are being sent to you by your Russian friend and colleague Sergei Kutsev.

Hun kvitterede med et lille takkekort og en hilsen til ham og hans familie. Hun nænner ikke at åbne den fine flaske, men gemmer den til en særlig lejlighed. I september erklærede England og Frankrig krig mod Tyskland. Der er dage, hvor fremtiden tegner så mørk og knugende, at det er svært at finde modet til at stå ud af sengen og cykle ind til instituttet. Ængstelige grå dage på det grå institut, de særlige lejligheder synes aldrig at opstå.

Harold Jeffreys, St. Johns College, Cambridge, 1941

Søndag formiddag er reserveret til krydsordene. Krigen har lagt sig som et kvælende tungt tæppe over Europa og sat en stopper for det liv, han kender, men en kop god sort te og en nybagt scone kan han stadig få, og krydsordene i søndagsudgaven af The Times overgår stadig alle andre i sværhedsgrad og raffinement. Han ved ikke noget bedre end at sidde her ved vinduet med Bertha og få ordgåderne i de lodrette og vandrette kolonner til at gå op. Fra sin bløde stol ved vinduet kan han se ud over St. Johns plæner og hele vejen ned til floden. Parkerne omkring universitetet har på kort tid forandret sig fra prydhaver til nyttehaver, de engang så vidtstrakte græsarealer står nu tæt tilgroet med kål og kartofler. Regeringen har iværksat en kampagne, der har gjort selv jordløse briter til hårdtarbejdende bønder. Dig for Victory lyder opråbet fra radioen, på plakater og i pamfletter. Folk bygger interimistiske hønsegårde på altaner og i udhuse og dyrker jorden som aldrig før. I London er alle byens parker inddraget, selv de majestætiske Kensington Gardens bliver nu brugt til roemark og løgbed. Rækkehuse og villakvarterer i byerne er forvandlet til små husmandssteder med køer og får, overalt ser man mænd, kvinder og børn med rumpen i vejret, hver en kvadratmeter åbent land må gøre gavn. Alligevel formår St. John’s studerende at finde plads til at spille kroket og holde picnic på den smule, der er tilbage af plænerne, ukuelige i deres hvalpede livslyst. Selv ikke en verdenskrig
kan tage skønheden og suveræniteten ud af Cambridge. Ude på vandet holder unge mænd balancen i de små punts; stående stager de bådene ned ad floden og imponerer deres passagerer, unge damer i lyse sommerkjoler og habitklædte ynglinge med sjældne efternavne og fornemme nedarvede titler, blomsten af Storbritanniens ungdom.

Han tænker ofte på sine udenlandske kolleger. I krigstid mærker man i særlig grad, at man lever på en o. Al korrespondance med omverdenen er døet ud, den ellers så livlige udveksling mellem universiteterne, målestationerne og forskningsinstitutionerne er sat på standby. Han har gjort planetens indre og ydre dynamikker til sit forskningsfelt, men uden samarbejdet på tværs af kloden er geofysikken en død videnskab. Som seismolog kan han ikke arbejde alene og afskåret fra data, han og hans kolleger har i særlig grad brug for hinandens registreringer og observationer for at kunne se det store billede. Den flittigste brevveksling har han normalt med miss Lehmann fra København, men det er over et år siden, han sidst var i kontakt med hende.

»Hun har fødselsdag på tirsdag,« tænker han højt og sender sin kone et skråt, resigneret blik.

Bertha ser op over brillerne og lægger sine krydsord fra sig.

»Hvem har fødselsdag på tirsdag, darling?«

»Miss Lehmann. Min danske kollega. Det er evigheder siden, jeg sidst hørte fra hende og Gutenberg. Jeg savner at høre nyt.«

»Fortæl mig lige, Harold, hvordan du, der glemmer både din og min fødselsdag, pludselig kommer i tanker om, at Inge Lehmann snart fylder år?«

Hun smiler og skænker te til dem begge.

»Jamen, det er jo, fordi hun er så heldig at være født den 13. dag i den 5. måned. En dato med hele to primtalstvillinger! Alene af den grund vil jeg aldrig kunne glemme hendes fødselsdag. Vi to ved
begge, hvor udsøgte primtalstvillingerne er, de er tallenes guder, den højeste matematiske skønhed.«

Blandt primtallene er primtalstvilllingerne, der kun er adskilt af et enkelt sammensat tal, de mest fascinerende. 5 og 7,11 og 13,17 og 19, 29 og 31 og så videre og så videre, muligvis i det uendelige, det er stadig et uafklaret spørgsmål, som han og hans kolleger prøver at nå til en forståelse af.

»Og så kan du ikke engang sende hende en hilsen eller ringe og sige tillykke, poor you. Når alt det her er overstået, må vi invitere hende til Cambridge. Jeg er frygteligt nysgerrig efter at møde hende.«

Hun klapper hans hånd og vender tilbage til krydsordene med sin sædvanlige beslutsomhed. Han skæver til den sammenfoldede avis i hendes skød, hun er nået betydeligt længere end ham.

Indtil sidst i 1920’erne bestod det seismologiske establishment af to-tre toneangivende seismologer på det europæiske kontinent og en håndfuld dygtige amerikanere. En stabil kerne af eksperter, der mødtes jævnligt i The International Union of Geodesy and Geophysics og i andre videnskabelige fora. Ingen havde nogensinde hørt om Inge Lehmann, da hun en dag dukkede op som deltager ved en konference i Prag. Pludselig stod hun der med sit gennemborende blik og alle sine spørgsmål. Et naturtalent, kaldte Gutenberg hende. Selv var han mere tilbageholdende. Som de fleste andre begik han den fejl at undervurdere hende. Da hun første gang skrev til ham, at hun mente at være stødt på noget ekstraordinært i Jordens flydende kerne, ofrede han ikke mange minutter på hendes idé. Han slog den hen som en strøtanke, en aspirants håbefulde ønske om at byde ind. Med sin baggrund som prisvindende forsker og professor på St. Johns College er han vant til, at der hviler en vis respekt om hans person, men miss Lehmann har aldrig afholdt sig fra at tvivle åbenlyst på hans udsagn og gå i diskussion med ham. 11932 skrev hun til ham om sine observationer af P’ i skyggezonen. Ville han mon have
ulejlighed med at se på hendes beregninger, bad hun. Hun mente, der kunne være tale om en diskontinuitet i kernen, og ville gerne have hans syn på sagen. Hun kunne sende ham registreringerne fra tre bestemte målestationer med det samme, hvis bare han lovede at sende dem hurtigt tilbage igen. Han husker stadig sit svar.

Jeg er forfærdeligt ked af at høre om den nye diskontinuitet, De mener at have fundet - som om vi ikke har problemer nok i forvejen. Og nej, lad venligst være med at sende mig Deres registreringer. Jeg er allerede sneet inde i arbejde, dybt begravet i opgaver, jeg må have fra hånden først.

Siden kom han til at fortryde ironien. Han reagerede forkert. Han var for skødesløs, for skråsikker, for opsat på at fastholde sin egen smukke idé om en blå klode med et flydende centrum. Hendes observationer passede ham ikke, han begreb dem ikke og tålte ikke hendes konstante spørgsmål og tvivl ved det, han selv troede på. Men Lehmann blev ved.

Hvis De havde set lige så mange registreringer fra de distancer, jeg betragter dem i, er jeg sikker på, at De ikke ville tvivle. Signalværdierne er unormale, skrev hun til ham. Jeg kan ikke se noget, der kan modbevise en sådan diskontinuitet i de data, vi har tilgængelige.

Stædigheden og vedholdenheden irriterede ham. Hun var en novice, kun lige trådt ud af sine seismologiske barnesko og alligevel så sikker i sin sag, så forbandet påståelig. Hun tillod sig at tale ham ret imod. Så bedrevidende skrev ingen andre til ham, sådan skriver man ikke til en mester. De første to-tre år fastholdt han, at P-bølgerne på afveje skyldtes diffraktion; bølgerne bøjer, det er naturens orden, mente han og forbigik hendes teori i tavshed. 1 1939 måtte han krybe til korset. Han formulerede sig måske lidt vel beskedent, da han endelig overgav sig, men meningen var god nok.

Det ser ud til, at diffraktion må forlades som en mulig forklaring på, at bølgerne bøjer af.
Heldigvis nåede han at skrive til hende, inden krigen lukkede ned for al kontakt. Han gav hende ret, hvorefter verden gik i sort. Beno Gutenberg tøvede også, da hun gik ud med sin teori i 1936, men kun et kort øjeblik, tyskeren var anderledes hurtig til at indse, at hun havde ret. I den seismologiske inderkreds vidste alle, hvad signaturen I. Lehmann dækkede over, men geofysikere, meteorologer og matematikere vidste ikke, hvem hun var. De gik som en selvfølge ud fra, at den kontroversielle teori kom fra et mandligt brushoved, de aldrig havde hørt om. Da det gik op for det videnskabelige miljø, at I. Lehmann var en kvinde, forekom teorien endnu mere provokerende. I artiklen omdefinerede hun selve modellen for Jorden. Med et snuptag lagde hun et ekstra lag ind og skrev, at det nu var op til andre videnskabsfolk at kigge nærmere på sagen. Inge Lehmann kan føles som en sten i skoen. Nogle gange har han længtes efter at ryste den sko og slippe for at træde mod hendes skarpe kanter, men ingen andre har hendes intuitive forståelse af seismogrammerne, hendes lynende skarpe blik for detaljen. At få en erkendelse, der giver så stort et skift i vores viden, kræver en helt særlig indsigt og forestillingsevne. Selv tøver han ikke med at kalde hende et geni. Nu hvor han ikke længere modtager de regelmæssige breve fra Danmark, må han erkende, at han savner al hendes utålelige tvivl og pedanteri. Ligesom han savner hjælpsomheden, engagementet, jernviljen, ret skal være ret. Som en af de eneste insisterer hun på selv at aflæse alle de seismogrammer, hun benytter i sin forskning. Han selv og de fleste andre bruger de aflæsninger, der publiceres i International Seismological Summary.

Din metode er for langsom og besværlig, skrev han engang til hende. Tag mit råd og forlad dig på de publicerede aflæsninger. Det letter arbejdet betydeligt, og du bliver hurtigere i stand til at se det store billede.

Svaret kom få dage efter:
Kære Harold, tak for dit uden tvivl velmente råd til, hvordan jeg skal passe mit arbejde. Det er sandt, at min metode giver et møjsommeligt arbejde, men de publicerede aflæsninger er ikke altid fyldestgørende, navnlig ikke når det drejer sig om komplicerede og mindre klare faser. Mange observatører aflæser kun de mest fremtrædende faser i registreringerne, andre aflæser en hel masse, men uden at skelne mellem mere og mindre klare faser. Skulle jeg kunne basere min forskning på den slags? Det er muligt, at jeg hurtigere ville kunne se det store billede, men dybden og detaljen forsvinder.

Således belært har han siden afholdt sig fra at give danskeren gode råd til, hvordan hun skal arbejde. Mere end 150 breve vil han tro, at han har modtaget fra hende, og han har selv sendt mindst lige så mange retur, siden deres korrespondance begyndte sidst i 20 erne. Jo, ovre i det lille uanselige Danmark sidder en blændende dygtig seismolog, som han har lært at respektere. Det er langtfra alle hans naturvidenskabelige kolleger, der deler hans opfattelse, men selv hylder han mere og mere tanken om kvindelig indblanding i såvel videnskaberne som i privatlivet. En enkelt gang eller to i fortiden har den tanke endda slået ham, at samarbejdet med Lehmann kunne udvikle sig til noget mere. På sin egen reserverede facon er hun en både køn og tiltalende kvinde og ikke uden charme. En personlighed. En ener. Ser man bort fra den lidt uheldige start i Prag og deres faglige tvister og forskelligheder, har han altid befundet sig godt i hendes selskab. Han kan tage fejl, men han har haft det indtryk, at sympatien var gensidig. Den slags udvidelse af den kollegiale relation kræver dog et mod og et initiativ, som ingen af dem har kunnet mønstre. Og pludselig var det også lige meget, for så hvirvlede Bertha Swirles ind i hans liv, hun var blevet fellow på sit gamle college Girton og holdt en række fremragende forelæsninger
i matematik. Som forkælet enebarn og ungkarl gennem en menneskealder, er det en ny og overvældende oplevelse at have fået et livstykke som hende ind i stuerne på St. Johns. Bertha har en ph.d. i atomfysik og er en fremragende pianist og cellist. Hun har bragt musik og latter med ind i hans ellers så tyste forskertilværelse, han forstår stadig ikke, hvad hun laver med en særling som ham. Heldigvis holder hun lige så meget af en stille søndag med krydsord som han selv. De må købe to søndagsaviser for at kunne løse dem samtidig, og uden at det nogensinde er noget, de taler om, har de en højspændt indbyrdes konkurrence om, hvem der løser dem først. Han er dog ikke for stolt til at vende sig mod sin hustru, når han strander ved en gåde, han ikke kan greje.

»Colds that last a long time, seven letters? Any chance of a hint here, love?«

»Certainly, my darling. Try ice ages.«

»Clever indeed. And the naughty one, did you get that? Strips in a club, five letters?«

»Not quite sure yet, could be bacon.«

Hun er ikke bare et kønt ansigt, hans egen lille kvantefysiker. Hvis han kunne skrive til Lehmann og Gutenberg, ville han fortælle dem, at han og Bertha planlægger at bruge den stille tid under krigen på sammen at skrive en metodisk lærebog om matematisk fysik. Jeffreys & Jeffreys skal der stå på forsiden. De giftede sig i al hast sidste år, de var begge langt over den giftemodne alder og så ingen grund til at vente. Hvis ikke verden havde været en krigszone, ville han have inviteret Lehmann og Gutenberg med til brylluppet. Som det er nu, kan han ikke engang fortælle dem den gode nyhed.

Inge, København, 1944

Ebba blev arresteret af tyskerne i april. Efter anholdelsen hørte hun ingenting i flere uger og frygtede det værste. Hun henvendte sig direkte til Gestapos hovedkvarter uden at få svar på sine spørgsmål og forsøgte at finde frem til Ebbas nye venner i modstandsbevægelsen uden det store resultat. I morges var der endelig nyt. Et stykke papir med en adresse var skubbet ind under hoveddøren på Kastelsvej, det var Ebbas skrift. Hun pakkede lidt mad, et par bøger og en varm trøje i et net og kom på cyklen med det samme. Nu sidder de her, i en mørk lavloftet kælder i Tårbæk hos fremmede velmenende mennesker. Ebba er bleg og ser tyndere ud, men det er stadig hendes gode gamle veninde, der sidder på skamlen overfor, klædt i lange bukser og praktiske snøresko som altid. På hovedet har hun en blå baret, og mellem to fingre lyser en glødende cerut.

»Da de kørte mig til afhøring i Dagmarhus, sagde jeg i mit stille sind farvel til København og til livet selv. Jeg var sikker på, at jeg aldrig ville slippe ud igen.«

»Men de lod dig gå?«

»Jeg var heldig. Særlig hårdhændede var de heller ikke. Det var, som om de ikke vidste, hvad de ledte efter, eller hvad de skulle stille op med mig, og det gav mig mod til at svare dem igen. Mine patienter mangler mig, sagde jeg. Jeg ved ikke, hvordan De kan forsvare at afholde migfra at gøre min pligt blandt svage og syge mennesker. Efter nogle dage slap de mig fri. Jeg sagde alligevel ingenting, de kunne
bruge. En af dem talte dansk med tung accent. De ær en sympatisch kvinne, Ebba Strandbygaard, men jeg tror, De lyyver, sagde han. Jeg vidste, at de ville komme tilbage, jeg kunne umuligt tage hjem og fortsætte som før.«

Så snart hun blev løsladt, gik hun under jorden. Hele sommeren har hun levet skjult på forskellige hemmelige adresser i Nordsjælland. Glimtet i øjet er væk, ansigtet har fået et mat, gråt skær, hun virker udmattet.

»Tyskerne lod mig gå, fordi de var i tvivl. De skulle bare vide, at de bogstaveligt talt vadede i beviser, da de kom og hentede mig hjemme i Lyngby. I haven lå der både geværer og pistoler og håndgranater begravet, og var de kommet for at ransage mit hus et par dage før, ville de have fundet den sabotør, der har boet på mit loft hele vinteren.«

»Ebba!«

Da jagten på de danske jøder satte ind i oktober sidste år, gik de begge ind i kampen på hver sin måde. Ebba frontalt og direkte med en krigers dødsforagt, hun selv forsigtigt og på skrift. Ebba havde forbindelse til Holger Danske og Lyngby Gruppen, og med den nye situation opstod der fra den ene dag til den anden et akut behov for hendes hjælp. I løbet af bare ti dage blev tusindvis af jøder sejlet til Sverige. Dem, der flygtede fra stranden i Humlebæk og Nivå, sagde farvel til fædrelandet i skikkelse af en lille bred dame med vestjysk dialekt og en alt for stor lægetaske. Ebba uddelte indsprøjtninger og beroligende midler til børn og nervøse gemytter, så de ikke ville skrige og skabe postyr under overfarten. Hun har kendt til Ebbas indsats i flugtaktionen, men at hendes yndige vinkelhus med det røde tag og de brede udhæng har været skjulested for illegale agenter og sabotører, og at haven på Caroline Amalievej har fungeret som våbenlager, anede hun ikke.

»Jeg har været svineheldig. Nu håber jeg bare, at heldet forfølger
mig over Øresund. Den fisker, der bor her i huset, sejler mig til Sverige. Vi venter på to af mine kammerater, og så tager vi af sted.«

Man hører de forfærdeligste historier. Nogle gange tager de konen og børnene, hvis den mand, de leder efter på adressen, ikke er hjemme, andre gange henretter de med koldt blod, som det skete med Kaj Munk i januar. Med tyskernes tiltagende aggression har en ny mode bredt sig i København. Om morgenen i sporvognen tegner passagerer det engelske flag på de duggede ruder, et trodsigt, indforstået signal, der giver en følelse af sammenhold. Hun har også selv vovet sig til at slå to hurtige krydser i en firkant og et kort øjeblik følt rebelskheden løbe varmt og hidsigt gennem sine årer. Opsætsigheden er smittende og giver mod. Hvis tyskerne havde regnet med, at mordet på Kaj Munk ville svække modstandsviljen, tog de fejl, likvideringen uden for Silkeborg har haft den stik modsatte effekt. Selv har hun ikke formået at møde fjenden med samme dødsforagt som Ebba. Hun har været vidne til megen ulykke og uretfærdighed uden at foretage sig noget, hun har forbandet besættelsesmagten i sit stille sind, dukket nakken og passet sit, men da tyskerne tog Hanna Adler sidste år, vakte det en så blind vrede i hende, at hun ikke betænkte sig et sekund. At rive en kultiveret og lovlydig borger ud af sit hjem en sen aften, en højt respekteret dame på 84 år, der har optrådt uegennyttigt hele sit liv, var den sidste dråbe. De sendte hende til Horserøds jødelejr, hvor hun sad i fugt og pløre, arresteret og interneret med 75 andre jøder, heriblandt små børn. En lille gruppe gamle elever var hurtige til at reagere. De ville lave en underskriftsindsamling og opfordre tyskerne til at frigive frøken Adler. Meget kunne tyskerne byde dem, men ikke dette. Hanna Adler var ikke bare deres gamle rektor, hun var en skytsengel og en livsled-sager i ånden. Når en tidligere elev blev gift, fik børn, afsluttede en uddannelse, blev syg, fik en god stilling, mistede et familiemedlem, kunne man være sikker på at modtage et brev fra Hanna Adler med
venlige ord, der passede til lejligheden. Trøstende, medfølende, opmuntrende, hjerteligt fulgte hun sine elever hele livet. Da hun selv blev færdig som kandidat på Københavns Universitet, fik hun brev fra Hanna Adler på dagen:

Kære Inge,

Tillykke med din eksamen. Da skolen blev 25 år gammel, skænkede elevernes forældre den et legat til gavn for nuværende eller udgående elever. Renten af dette legat vil jeg gerne i år give til dig, efter du har bestået din eksamen, og jeg sender dig derfor 250 kr.

Din hengivne H. Adler

Protesten blev sat i gang, allerede to dage efter at tyskerne hentede Hanna Adler. De gamle elever ringede og skrev kædebreve efter sneboldsystemet, de indkaldte folk til at møde op og skrive under på en appel om løsladelse. Hver især kontaktede de to eller tre fra hver klasse og bad dem ringe videre til deres kammerater. De, der ikke havde telefon, kunne nås per brev eller cykel. Modtagerne gjorde det samme, og på få dage kunne 50 årgange af Adler-elever gennem Udenrigsministeriet sende en skriftlig henvendelse til den tyske befuldmægtigede i Danmark, Werner Best. Henvendelsen blev støttet op med en anbefaling fra departementschef A.C. Højbjerg-Christensen. Mens de ventede på afgørelsen i Berlin, sendte de en kærlig hilsen og en pakke med mad og varmt tøj til Horserød. Aktionen virkede.

Efter en måneds internering blev frøken Adler løsladt og er nu flyttet ind hos frøken Eibe på Østerbro, hun har besøgt sine
to gamle lærerinder flere gange. Fra frøken Adler har hun hørt, at Niels Bohr og hans familie flygtede til Sverige sidste år og nu via London er kommet i sikkerhed i USA. Beno Gutenberg fik tidligt antisemitismen at føle. Trods en doktorgrad i fysik og en enestående forskningsindsats vandrede han hjemløs omkring i den tyske universitetsverden i mange år. Allerede i 1930 fornemmede han, hvilken vej det gik, og tog imod et tilbud om et professorat i geofysik på The California Institute of Technology. Han har nu stiftet et velrenommeret laboratorium i sin nye hjemstat og hjulpet mange jødiske videnskabsfolk til USA. Der er ellers ikke mange lyspunkter i det mørklagte ekkokammer, krigen har sænket ned over landet. Huset i Holte har hun lejet ud for at holde sine udgifter nede, hun længes efter luften derude, arbejdsroen, haven, blomsterne. Hendes forskning ligger stille, hun savner brevene fra især Jeffreys og Gutenberg. Da tyskerne besatte Danmark, var hendes arbejdsliv endelig begyndt at arte sig i den retning, hun altid har ønsket. Der var bud efter hende som foredragsholder flere steder i Europa, det seismologiske miljø havde endelig fået øjnene op for hendes forskning. Hun deltog regelmæssigt i International Seismological Associations møder og i Dansk Geofysisk Forening, hvor hun nu er blevet formand. Vintrene er svære at komme igennem, temperaturen har været helt nede på 30 minusgrader, naturen synes at kappes med menneskene om at gøre krigsårene til nogle, man aldrig vil glemme. Brændsel er rationeret, og prisen på kul og koks er røget i vejret. Krigen er en gigantisk ødelæggende maskine, der flår hende og alle andre væk fra dem og det, de elsker højest, grusom og ubegribelig i al sin blodige vælde, en gal mands værk.

Ebba fingererer ved det net, hun har givet hende, hun tager sin venindes hånd. Flugten over Øresund er blevet farligere siden oktober. Tyskerne har lagt miner i sundet langs kysten hele vejen fra
Tisvildeleje til København, lumske overflademiner, som selv ikke de lette fiskerbåde kan sejle hen over. Hun er stovt, den lille øre-næse-hals-læge, men de nervøse hænder og frygten i blikket kan hun ikke skjule.

»Er du sikker på, at du gør det rigtige? Er det ikke mere forsvarligt at blive her?«

»Jeg gør det eneste, der er at gøre. I Sverige skal jeg hjælpe til som læge i de danske flygtningelejre. Det her er grunden til, at jeg blev læge, Inge.«

»Hele verden er forandret, Ebba, men du er stadig den samme.«

En mand stikker hovedet ind, han er så høj, at han må dukke hovedet for at kigge ind ad den lave kælderdør. Ansigtet under kasketten er alvorligt, han ser på Ebba. Hun nikker og rejser sig.

»Så er tiden gået. Vi ses, når alt det her er ovre. Pas godt på dig selv, du gamle kæmpe. Allerbedste Inge, tak, fordi du kom.«

Det er ikke ofte, hun uddeler knus til nogen, men hun bøjer sig ned over sin veninde, slår armene om hende og har svært ved at slippe igen. Hvor længe skal denne forbandede krig vare ved, hvornår mon de ses igen?
Inge, København, 1951

Professor Ewing er en af disse kernesunde amerikanske mænd, der vinder verden for sig alene ved at være til. Dyb basstemme, stærke arme, friske hvide tænder, god kulør og et venligt glimt i øjet. Oceanograf og geofysiker, en havets og en handlingens mand. Hun har hilst på ham i forbindelse med konferencer og foredrag rundtomkring i Europa, men har ikke vekslet mange ord med ham. Nu står han pludselig på hendes kontor med opsmøgede skjorteærmer og lyse, uformelle benklæder og kalder hende sin ven.

»Miss Lehmann, my friend, how are you?«

Nørlund fortalte hende for en uges tid siden, at der ville være fint besøg fra Amerika i dag. Han ville selv tage sig af den formelle velkomst i selskab med en engelskkyndig sekretær og gav hende til opgave at præsentere professor Ewing for sin afdeling og sine arbejdsmetoder.

»Er De sikker på, at det er, hvad professor Ewing ønsker?« spurgte hun. »Så vidt jeg ved, er han særligt interesseret i det undersøiske. Havbund og dybhavsfotografi skulle vist være hans største faglige interesseområder. Vil han finde det nyttigt at kende til mine klassiske seismologiske målinger?«

»Vores seismologiske målinger, frøken Lehmann, glem ikke, at De repræsenterer Geodætisk Institut og Kongeriget Danmark, når De arbejder.«

»Naturligvis, hr. professor.«
»Hvis De kunne fortælle ham en smule om Deres arbejde og de danske målestationer, ville det være ønskeligt. Alliancen med amerikanerne er vigtig for instituttet. Vi må vise dem, hvad dansk geodæsi formår.«

»Gerne, men jeg kender ikke meget til professor Ewing og vil gerne vide mere om hans ærinde på instituttet. Har han henvendt sig med et specifikt formål? Jeg vil nødigt kede ham med detaljer, han ikke har interesse for.«

Nørlund sendte hende et irriteret blik.

»Siden De bliver ved, kan jeg fortælle Dem, at professoren specifikt har udtrykt interesse for Deres arbejde. Er De så tilfreds? Og nu må De have mig undskyldt, jeg har et institut, der skal drives.«

Hun har forberedt et oplæg om sit arbejde i seismisk afdeling og spekuleret en del over, hvordan hun skal levere det. Da professoren står på hendes kontor med sine solbrændte arme og al denne kraft og energi omkring sig, indser hun, at han ikke er typen, man placerer på en stol for at lytte til et langt foredrag.

»Professor Ewing, jeg ventede Dem først om en time?«

»Sorry, miss Lehmann. Det lykkedes mig at slippe for den sidste del af rundvisningen. Jeg undskyldte mig med jetlag, men sandheden var, at jeg ville være død af kedsomhed, hvis jeg skulle have hørt et minut mere. Forstyrrer jeg Dem?«

»Nej, det er helt i orden. Vi har jo en aftale i dag.«

»Vi har hilst på hinanden før, men i mellemtiden har jeg læst alle Deres artikler. De er en af de forskere, jeg har set mest frem til at møde på min tur rundt i Europa.«

»Mange tak, professor Ewing. Jeg hører, at De er interesseret i instituttets arbejde med målestationerne.«

»Deres arbejde interesserer mig, frøken Lehmann. De interesserer mig! Deres arbejde og Deres metoder er grunden til, at jeg er her i
dag. Men ved De hvad, ærligt talt, i stedet for mere snak, vil jeg langt hellere med ud på selve målestationen, så De kan vise mig Deres udstyr. Og så er jeg naturligvis interesseret i at høre om Deres aflæsninger. Det er jo næsten kunst, De bedriver. Ingen andre har samme øje for registreringerne, ingen andre forstår seismogrammerne, som De gør. Ville De lade mig følge med ud til målestationen?«

»Det kan muligvis godt arrangeres. Vi må lave en ny aftale, hvornår ville det passe Dem?«

»Nu! Altid nu. Hvis De har tid, men det har De vel, for De har jo en aftale med mig, ikke sandt?« Han smiler. »Min chauffør kan køre os derud.«

Med flad hånd laver han to effektive bank i hendes skrivebord og rækker hende overstykket og håndtasken fra knagerækken. Der er noget afvæbnende ved hans facon, noget begejstret og drenget, han minder hende mere om en opdagelsesrejsende end om en professor. Hun når ikke at finde sin skepsis frem, før hun sidder i hans store mørkeblå bil på vej mod Rødovre. Målestationen på Vestvolden ligger en halv times kørsel fra Geodætisk Institut. Ewing fortæller, at han for et par år siden etablerede Lamont Geological Observatory i Palisades lidt nord for New York. På observatoriet arbejder han sammen med seismologer, geofysikere, kartografer og en ekspert i tyngdekraft. De har også unge ph.d.-studerende tilknyttet.

»De unge kalder mig Doc. Det er lykkedes os at samle en masse talent og skabe et uformelt og ambitiøst akademisk miljø på kort tid. Planen er at gøre observatoriet til et internationalt knudepunkt for studiet afjordens indre. Vi har til huse i de mest pragtfulde naturskønne omgivelser. De skulle komme og besøge os en dag.«

Knudepunkt for studiet af Jordens indre. Ordene giver genlyd i hende.

»Som ung var jeg på vej til Canada, men første verdenskrig holdt mig tilbage, jeg nåede aldrig derover. Senere, sidst i 30’erne, var jeg
så heldig at modtage et rejselegat, som jeg ville bruge på en rejse til Amerika, men anden verdenskrig brød ud, inden jeg fik gjort alvor af det. Så længe jeg kan huske, har jeg villet rejse til Amerika, men der er altid kommet en krig imellem, og nu er det vist ved at være for sent.«

»Det er på ingen måde for sent, miss Lehmann. Seismologien har netop brug for erfarne, dygtige folk som Dem.«

Hun viser ham hen til de aflåste rum med seismograferne.

»Wiechert-seismograferne er snart 25 år gamle, men de er stadig blandt verdens mest præcise. Vi har to i drift på hver målestation, en til de horisontale og en til de vertikale bølger. Seismografernes nøjagtighed og spredningen mellem de danske stationer giver os rig adgang til empiri.«

Doktor Ewing smiler, og pludselig kan hun høre, hvor belærende hun må lyde. Hun taler til en af Amerikas dygtigste geofysikere, ikke til en førsteårsstuderende.

»Undskyld mig.«

Hun rødmer.

»Jeg taler til en ekspert, alt dette ved De jo mindst lige så godt som jeg.«

»Nej, nej, miss Lehmann. Tag Dem ikke af mig, jeg smiler bare ad Deres glæde ved udstyret. Jeg har det selv på nøjagtigt samme måde!«

Hun fortæller ham om målestationerne i Ivigtut og Scoresbysund og om sit arbejde med bulletinerne.

»Ved De, miss Lehmann, i USA regner vi Dem for at være verdens bedste og mest erfarne aflæser.«

Hun ser ned.

»Jeg havde en god læremester i Beno Gutenberg. Med årene og med øvelsen er jeg nået dertil, at jeg aflæser kurverne på seismogrammerne, som var de bogstaver på et ark papir.«
Maurice Ewing nikker og rømmer sig.

»Miss Lehmann,« siger han og ser undersøgende på hende. »Jeg kan lige så godt fortælle Dem, hvorfor jeg er kommet til København. Vi har fulgt Deres arbejde gennem lang tid og er dybt imponerede over niveauet og grundigheden. Jeg vil gerne invitere Dem til at komme og arbejde sammen med mit seismiske forskerhold på Columbia University i nogle måneder.«

Hun rynker panden og når ikke at sige noget, før han fortsætter.

»Vi har nogle ideer, som vi gerne vil involvere Dem i og høre Deres analyse af. Efter min mening ændrede De seismologien for evigt, da De publicerede P’ i 1936. De demonstrerede en indsigt, en omhu og en originalitet i tanken, som De aldrig har fået den fortjente hæder for. De viste, hvor meget vi kan lære af de seismiske målinger, hvis vi er dygtige nok til at aflæse og bruger resultaterne rigtigt. Stort set alle tøvede og vendte Dem ryggen, da De publicerede Deres artikel, men De havde jo ret. Deres opdagelse revolutionerede vores måde at betragte kloden på. Deres model over Jorden er nu den, vi underviser i i skolerne, i hvert fald der, hvor jeg kommer fra.«

Der er gået 15 år, siden artiklen kom, og flere er kommet til siden. 115 år har hun siddet i sit lille kontor for enden af den lange grå gang og håbet, at nogen en dag ville sige netop det, professor Ewing siger lige nu. Hun publicerer stadig en artikel i ny og næ, men det er, som om der er kommet støv mellem hende og verden, hun er skuffet og træt. Nørlunds tavshed og officerernes foragt har taget arbejdsglæden fra hende. Ofte har hun en skræmmende fornemmelse af at være tilskuer til sit eget liv, at tingene bare sker og ikke sker, uden at de rodfæster sig i hende. Og nu står denne solbrændte amerikanske professor pludselig der med sit venlige smil og sin bløde sydstatsaccent og roser hendes arbejde. Hun mærker, at noget tungt og mørkt løsner sig indeni, det arbejder sig op nede fra maven, op gennem brystet, op i halsen, det presser på ved struben og bringer hende ud af
fatning. Hun bevarer roen over for professor Ewing, lytter og nikker og takker, men inde bag stålbrillen og den tilknappede cottoncoat er mange års opsparet bitterhed og længsel sat i svingninger, hun har mest lyst til at græde.

»Min gode kollega Frank Press og jeg har identificeret en ny overfladebølge, vi kalder den Ig. Vi er i gang med at undersøge den nærmere og håber på at kunne publicere en artikel til næste år. Vi er interesserede i at vide alt, hvad vi kan finde om den, og vil gerne inddrage Deres ekspertise. Jeg vil derfor invitere Dem til Lamont, for at De kan bidrage med at udforske denne bølge sammen med os. De vil få fuldstændig frihed i Deres forskning og kan indrette Deres dage, som De selv vil. Vi har et lille gæstehus med køkken og bad, De kan flytte ind i. Ikke overvældende luksus, men ganske rart og bekvemt. Jeg tror, De vil være den helt rigtige til vores team.«

Sidst på eftermiddagen sætter chaufføren hende af ved Geodætisk Institut. Ewing rækker hende sit kort og takker for en lærerig dag.

»Det har været en stor ære at høre om Deres arbejde og se Deres målestation, miss Lehmann. Tænk over mit forslag. De er velkommen hos os når som helst, og jo før, jo bedre. Lad os holde tæt kontakt, og lad mig vide, hvad De tænker.«

Den store mørkeblå bil svinger ud på Christiansborg Slotsplads, professor Ewing skal videre til Kastrup Lufthavn. Allerede i aften flyver han til New York og derfra tilbage til Lamont Geological Ob-servatory, hvor han bor lidt uden for campus med sin kone og fire børn. Hun står i solskinnet foran Proviantgården og ser efter bilen, forvildet og ude af sig selv.

En uges tid efter Ewings besøg modtager hun et brev, hvori han bekræfter sit tilbud og beder hende overveje en tur til USA for at slutte sig til hans forskningsenhed.
De kan komme tre-fire måneder til en start, skriver han. No strings attached, kom og se, hvad De synes om os og stedet. You’ll love ithere!

Hun har læst hans artikler og ved, at han er en produktiv og højt respekteret forsker. I den tid, hun har arbejdet ved Geodætisk Institut, har hun publiceret 18 videnskabelige og fem populærvidenskabelige artikler på tre sprog ved siden af sit administrative arbejde, hun burde muligvis være stolt, men mærker ingenting. Det er Nørlunds lille sammentrukne ræveansigt og Guldsnorenes gangvandrende rygge, hun ser for sig, når hun tænker tilbage på de sidste 25 år. Det tog hende mange år at indse, at Nørlund ikke bryder sig om hende. Hvad hans utilfredshed med hende mere præcist skyldes, ved hun ikke. Harriet mener, at der findes mænd, der hader kvinder, alene fordi de er kvinder. Hvis det var tilfældet, ville Nørlund vel ikke have ansat hende i sin tid. Nej, det må slet og ret være hendes person, hendes støbning, der får ham til at være så ufremkommelig. De er som magnetiske poler, der frastøder hinanden, to geometriske former med skarpe kanter, der ikke kan placeres tæt sammen inden for et lille areal.

»Du er ingen metervare, Inge. Du skiller vandene. Måske skræmmer du folk væk med din insisteren, alle dine høje idealer,« sagde mor til hende, da hun var færdig med at græde og tage sig til halsen over, at hendes datter havde hævet forlovelsen med Laust Fibiger og spoleret sin chance for at blive juristfrue i et af Københavns smukkeste palæer på Grønningen.

»Hvad er det egentlig, du siger til mig, mor? At jeg skal være glad for, at en mand overhovedet ønsker at gifte sig med mig? Skal jeg tage ham, alene fordi han vil have mig?«

»Det er ikke det, jeg siger. Jeg siger bare, at du skal passe på med at være for kantet og fordømmende over for andre, ingen er fuldkommen. Heller ikke dig selv.«

Hun har siddet i et hjørne på Geodætisk Institut siden 1927 uden
at føle, at det har gjort den store forskel. Nu kommer så denne kernesunde amerikanske professor flyvende til Danmark for at fortælle hende, at hun hører hjemme på hans forskerhold. Men hun er 63 år gammel og har ærligt talt svært ved at tage ham alvorligt. Skulle hun, en gammel kone, rejse helt til Amerika for at arbejde sammen med en flok unge løver, undervandseksperter og havbundsforskere? Og ville de overhovedet samarbejde med hende, hvis det kom til stykket, ville de forstå og respektere hendes vaner, hendes metoder? Hun tåler ikke høje lyde, arbejder helst alene og har ikke megen tålmodighed med nemme løsninger. Kompromis vil for hende altid være en ligegyldig mellemting, hverken fugl eller fisk, og derfor et ord, hun har svært ved at finde plads til i sit vokabularium. De mest interessante spor til sin egen forskning har hun fundet i de registreringer, andre overser. Der er intet spørgsmål, der har optaget hende så meget som det at efterspore faser og bevise deres eksistens, men det lader sig ikke gøre ad nemme, hurtige veje, det kræver nøjagtige og gentagne læsninger, møjsommelige studier med lup, evnen til at skelne vigtigt fra uvigtigt. Hun ville aldrig kunne passe ind i et ungt forskerhold, de ville finde både hende og hendes metoder rigide og gammeldags. Desuden; de fleste på hendes alder er allerede i gang med at planlægge deres otium, hun kan ikke rejse til Amerika, det er umuligt, en tosset idé. Om et par år kan hun gå på pension, opholde sig, så meget hun vil, i Holte, tilbringe mere tid med alt det, hun bedst kan lide. Hun kan forske, læse, høre Bach og se mere til Walt, måske vil hun endda forsøge at fremdyrke sorte roser og sorte tulipaner i sin have. Hvorfor skulle hun begive sig helt til Amerika, tanken er forrykt. Alene besværet med at rejse så langt, hun sover dårligt og er ikke søstærk. Og pengene. En billet til Amerika er dyr, og professor Ewing har ikke nævnt et ord om økonomi. Hun beslutter sig for at takke nej. Hun er for gammel, skriver hun. Som det er nu, føler hun sig ikke parat
til at foretage en lang rejse over Atlanterhavet, hvor gerne hun end ville se Lamont og hans institut, som han beskriver så smukt. Som bevis på, at hun nok er gået hen og blevet for gammel, skriver hun, at det, hun især gerne ville have set, er den smukke park og alle blomsterne. Hun er glad og smigret over, at han tænkte på hende, men ser sig desværre nødsaget til at takke nej. Thankyou againfor your kind offer. Yours sincerely Inge Lehmann.

*

The Vatican Meeting hedder den konference i Rom sidst på året, hvor hun møder doktor Ewing igen. Hun er sluppet nogenlunde hæderligt fra det oplæg, hun er kommet for at levere, og han er den første til at gratulere, da hun træder ned fra talerstolen.

»De skal ikke fortælle mig, at De er for gammel til at rejse til Amerika, når De kan holde et oplæg som det, De lige har leveret. Kom og giv os en chance i Lamont! Kom til foråret, når hele parken omkring instituttet springer ud og blomstrer. De vil elske det hos os, og vi har brug for Deres erfaring og Deres klassiske, vidende tilgang til seismologien.«

Det har kostet hende megen møje at få overbevist Nørlund om, at hun havde ret til at få sine rejseudgifter til Rom dækket, selvom hun er her i embeds medfør. Inden hun tog af sted, havde de endnu et sammenstød. I sidste uge gik hun forbi en halvåben dør på den lange grå gang, hvor hun overhørte professor Nørlund tale med en af officererne.

»Hun har fået orlov, og nu beder hun også om at få sine rejseudgifter betalt, selvom ingen har bedt hende om at foretage videnskabeligt arbejde og efterfølgende rejse land og rige rundt for at foredrage om det. Det er ikke en del af hendes stillingsbeskrivelse. Skal skatteyderne måske betale for, at hun fører sig frem i Athen,
Rom og Paris, og hvor hun ellers begiver sig omkring? Det er alene ærgerrighed, der styrer hende. Jeg siger til Dem, det er, hvad hun er: ambitiøs og ærgerrig.«

Nørlunds stemme hvislede, knap hørlig. Officeren derimod svarede højt og tydeligt.

»Sådan går det, når fruentimmere beklæder embeder, hvor de ikke hører hjemme. De tiltror sig mere agt og magt, end de reelt er klar til. De skal mødes i samme ånd, som man ville møde et opblæst, uvornt barn.«

Professor Nørlund sagde ingenting, men modsagde heller ikke officeren, og det fik hende til at gøre noget uoverlagt, hun åbnede døren på vid gab og stak hovedet ind.

»Undskyld, men jeg kunne ikke undgå at høre, at De omtalte mine forhold, hr. professor, så tillad mig venligst at bidrage med en ny vinkel. Ifølge regnskabsfolkene i Krigsministeriet har jeg ret til at få mine rejseudgifter dækket, når jeg er inviteret til konferencen i kraft af min position som statsgeodæt. Der burde derfor ikke være mere at diskutere. Derfor undrer det mig såre, at snakken fortsætter her til morgen.«

De betragtede hende chokerede, overrumplede. Som flove drenge, der bliver taget i æblerov.

Nørlund tog hurtigt til genmæle.

»Jeg må minde Dem om, at jeg er Deres overordnede, frøken Lehmann. De kan ikke forbigå mig og gå til ministeriet i den slags spørgsmål.«

»Med al respekt, hr. professor, reglerne er komplicerede, jeg går til dem, hvis arbejde det er at forvalte dem. Når der opstår tvivl om en sag, er der ikke andet for. Jeg gør bare, hvad ethvert rigtigt mandfolk ville gøre.«

Siden da har den tavse mur omkring hende i Proviantgården været mere uigennemtrængelig end nogensinde før. Hun ser på
professor Ewing. Hans skjorteærmer er også i dag smøget op over albuen, alene på hans fremtoning er det tydeligt, at her er et menneske, der får noget fra hånden. De opsmøgede ærmer tiltaler hende, den brave mand fra Amerika har hendes fulde respekt.

»Ved De hvad, professor Ewing, det forholder sig faktisk sådan, at jeg har ombestemt mig. Jeg vil meget gerne komme til Lamont. Hvornår kan det passe Dem, at jeg slutter mig til Deres stab?«

»Jo før, jo bedre.«

»Jeg tager hjem og undersøger sagen.«

*

Seismisk afdeling Den 14. december 1951

Hr. professor, dr.phil. N.E. Nørlund, direktør for Geodætisk Institut.

Da professor Ewing var her i sommer, spurgte han mig, om jeg ikke kunne tænke mig at komme over at arbejde sammen med ham en tid. I Rom gentog han sin opfordring.

Jeg har igennem lange tider arbejdet med noget, som jeg ikke har kunnet komme til bunds i. Professor Ewing synes at have nærmet sig det samme problem fra en anden side. Måske kunne vi løse det i fællesskab.

Det er ikke sikkert, at der kan skaffes penge til det; men inden det nærmere undersøges, vil jeg spørge, om der kan gives mig orlov. Tre måneder ville nok være det mindste, jeg måtte have. Det ville passe professor Ewing godt, om jeg kom tilforåret.

Inge Lehmann
Fem dage senere får hun sit brev tilbage. Nederst på hendes maskinskrevne brev har Nørlund skrevet med blå pen:

Meddeler statsgeodæten, at orlov på tre måneder må blive givet.

Ingen udgifter dækkes af instituttet - hverken rejse eller ophold.

19/12 N.E. Nørlund

Hun skriver til Ewing, at Geodætisk Institut har afslået at dække rejseudgifterne, og at hun lige nu har svært ved at overse, hvordan hun skal finansiere sin rejse til Amerika. Han svarer med det samme. Hun skal ikke spekulere på transport eller udgifterne til rejsen. Han har været i kontakt med det amerikanske forsvar. Pentagon har stillet et US Airforce-fly til rådighed, de kommer og henter hende på adressen.
4.	del

Amerika

Inge, København, 1952

En blå forårsmorgen kører en stor officielt udseende bil op foran Kastelsvej 26. Cyklister og fodgængere standser op på fortovet og betragter det skinnende køretøj. Hun prøver ikke at lade sig mærke med noget, da den uniformerede chauffør hjælper hende af med de tunge kufferter og åbner døren for hende. Bør hun give ham drikkepenge, hun har hørt, at amerikanerne giver en skilling til tjenere, stuepiger og chauffører, og ved ikke, om det også gælder her. Hun vælger at lade det ligge, ellers kan de 100 dollars, hun har vekslet i banken, hurtigt få ben at gå på. Hendes kartotek alene fylder to kufferter, hun vil nødigt skuffe professor Ewing og medbringer masser af europæiske data. Han har tidligere rekrutteret andre europæiske jordskælvseksperter, der gjorde det samme. Hvis hun medbringer udførligt materiale fra sine egne og de omkringliggende målestationer, vil de have et bedre udgangspunkt for at kunne arbejde frugtbart sammen om det nye projekt.

»How are you, miss Lehmann?« spørger chaufføren bag sit rat.

Han smiler i bakspejlet.

»I am very well, thank you very much.«

Sidste år fik hun en lægeerklæring, der slog fast, at hun var svækket og burde arbejde mindre. Lægen anbefalede et længere kurophold i Alperne, hun nåede bare aldrig derned. Hendes helbred er ikke, hvad det har været, men planlægningen af rejsen over Atlanterhavet har haft en opkvikkende virkning. Tænk, at hun er på vej
til Amerika! Siden hun var ganske ung, har hun ønsket at rejse til Den Nye Verden. Frihedens land, Eventyrlandet. Lamont Geologi-cal Observatory er en del af Columbia University og ligger et par timers kørsel fra New York. Når de lander, vil hun sikkert kunne se alle de høje bygninger på Manhattan, hun kan næsten ikke fatte sit eget held. De sidste par uger har hun været travlt beskæftiget med at pakke og planlægge. Hun har tilbudt Harriet at låne huset i Holte mod at passe haven, se til lejligheden på Kastelsvej, videresende hendes post og holde hende underrettet om, hvad der foregår i familien. Udsigten til et forår med hus og have og lange dovne dage med solbadning og Doris Day på grammofonen passede hende godt. Hvad er det nu, Doris Day synger i den kønne sang, de ofte spiller på Statsradiofonien? Aren t you glad you’re you? Hun har en boblende, beruset følelse inde bag rejsedragten, en helt ny fornemmelse, hun ikke kan huske at have haft, siden hun var 19 år og rejste til Paris med onkel Julius, sommeren inden hun begyndte på universitetet. Stewarden vil hjælpe hende op ad den lille stejle trappestige til den propeldrevne flyvemaskine, men hun kan selv og husker at dukke hovedet, så hatten ikke falder af. Hun er stadig rask til bens og spændt som en fjeder over luftrejsen.

»Velkommen om bord, miss Lehmann,« siger piloten, da hun træder ind i flykabinen.

»Mange tak. Jeg har set frem til det her. Det er første gang. Jeg har aldrig fløjet før.«

»Vi skal nok få Dem hurtigt og sikkert til Lamont, miss Lehmann. Det bør ikke tage meget mere end 20 timer med bare en enkelt mellemlanding undervejs til optankning. Beskeden fra doktor Ewing er, at De vil blive hentet i New York og kørt til Lamont Geological Observatory, så snart vi ankommer.«

»Det er meget fornemt. Tak.«

»It’s an honour to be serving you, miss Lehmann.«
Hun rødmer og sender den unge mand et taknemmeligt blik. Da flyet letter, sidder hun ret op og ned i sædet og stirrer ud ad det lille vindue. Hun har svært ved at tro på, at alt dette sker for hende. Lykke er noget, hun forbinder med andre mennesker, noget, de fortjener eller er født til, det er ikke en tilstand, hun forbinder med sig selv. Hun må minde sig selv om, at en højt respekteret amerikansk professor har inviteret hende, fordi han ønsker netop hendes hjælp. Den amerikanske hær har sendt en flyvemaskine til København, alene fordi de mener, at hun kan hjælpe dem. En sætning, hun læste, i forbindelse med at hospitalsskibet Jutlandia sejlede mod Korea sidste år, dukker op i hendes hoved som en af disse lysreklamer, der blinker og gør sig til på Rådhuspladsen. En avis skrev: Det var et stykke Danmark, der drog ud. Det gjorde hende stolt, da hun læste det: at danske soldater sejlede til Korea for at hjælpe amerikanerne. I dag er det hende, der drager ud. Der er 6000 kilometer fra København til New York, tænk at tilbagelægge så stor afstand inden for det samme døgn, og der er bløde lædersæder og udsøgt servering undervejs. Hun læner sig ind mod vinduet for at få det fulde udsyn. Jorden ligger dernede som et gigantisk geodætisk kort i et svimlende målestoksforhold, hun håber at kunne se indlandsisen, når de passerer hen over Grønland. Inden hun skulle rejse, nåede hun at skrive en videnskabelig artikel, On the microseismic movement recorded in Greenland and its relation to atmospheric disturbances. Hun nåede også at sende sit livs vigtigste ansøgning.

Naturvidenskabeligt Fakultet på Københavns Universitet har besluttet at oprette et nyt professorat i geofysik. Hun er blevet indstillet og ved, at hun er den oplagte kandidat. Samme holdning har en del af hendes kolleger i Geofysisk Forening.
»Der står Inge Lehmann på det professorat. Ingen i Danmark ved mere om geofysik end De,« sagde Arne Noe-Nygaard, da hun drøftede sagen med ham. Nygaard er professor i geologi og en del af bedømmelsesudvalget. Hun fylder 64 år i maj, men hvem ved, måske kan hendes gamle professordrøm alligevel komme til at gå i opfyldelse. Hun har arbejdet inden for feltet i snart 30 år og er de facto Danmarks repræsentant på det geofysiske område, når hun deltager i møder i International Seismological Association, hvor hun flere gange har været indvalgt i eksekutivkomiteen. Hendes opdagelse i 1936 har aldrig vakt den store opstandelse herhjemme, men i udlandet bliver hun ofte præsenteret som »the lady who discovered Earth’s inner core«, når hun holder foredrag. Efter P’ har hun, bortset fra de fem stille år under krigen, haft en temmelig aktiv karriere som international formidler. Hun bliver ofte inviteret til konferencer, og der er bud efter hende som gæsteforelæser på universiteter og forskningsinstitutioner, selvom al hendes forskning stadig foregår om søndagen og i ferien. Sjovt nok har hun efterhånden talt på universiteter i det meste af Europa, men aldrig på Københavns Universitet. Hun sender et skråt blik ud over flyets vinge. Bedømmelsesudvalget består af fem personer på professorniveau, hvoraf hun kender de tre: Niels Bohr, Niels Erik Nørlund og Arne Noe-Nygaard. Nygaard sad i bestyrelsen, da hun var formand i Dansk Geofysisk Forening, og når han siger, at han vil gøre sig til fortaler for hendes kandidatur, stoler hun på, at han mener det. Noget siger hende derimod, at svogrene Bohr og Nørlund ikke vil gavne hendes sag. Rygterne siger, at Bohr har sin egen foretrukne kandidat, fysikeren Niels Arley. Arley er dygtig og vellidt og sidder lunt under Bohrs vinge. Så vidt hun ved, har han dog ikke beskæftiget sig det store med geofysik før, men næst efter Newtons love og Grundloven er det Bohrs lov, der gælder på Naturvidenskabeligt Fakultet. Arleys position som Bohrs protegé
kan være rigeligt til at sikre ham professoratet. Hun sukker og læner sig tilbage i sædet, udsigt er der ikke meget af, i otte kilometers højde er alt kulde og hvidhed. Det nytter ikke at spekulere mere over professoratet. Hvis hun er heldig, er der en afklaring inden for en måneds tid. Hun har gjort, hvad hun kunne, og glæder sig over, at hun lige nu hænger i stratosfæren et sted over Atlanterhavet på vej mod nye horisonter. Hun nipper til den rødvin, stewarden serverer til oksestegen. Vinen er god, og kødet så mørt, at kniven falder lige igennem. Hun kan lide amerikanernes facon, det brede vingefang, højt til loftet, ikke så mange forbehold og dikkedarer. Hun når også at få sig en lille lur.

*

Lamont-Doherty Earth Observatory ligger på en høj skovklædt bakke ved byen Palisades med udsigt over Hudson-floden, cirka 15 miles nord for Manhattan.

»Vi havde tænkt os, at De skulle arbejde her, miss Lehmann,« siger doktor Ewing og viser hende ind i et lyst kontor med udsigt til haven. I græsset udenfor sidder de unge ph.d.-studerende og holder pause. De ryger cigaretter og drikker coladrik direkte fra flasken, det er sandelig noget andet end det formelle studiemiljø på Københavns Universitet. Der står en radio i græsset, de hører jazz. Kan man virkelig bedrive videnskabelig forskning i et miljø som dette, får de mon også tid til at arbejde, de unge mennesker?

»De unge ser ud til at trives på instituttet,« siger hun og glatter sin gulvlange nederdel.

»Ja, er det ikke vidunderligt? Instituttet er vores hjem. Vi er her så mange timer og forsøger at gøre dagene så behagelige som muligt. De fleste af os går hjem til vores familier eller kollegieværelser sent hver aften for at sove og kommer tilbage hertil for at spise morgenmad.
Der er dog ingen forventninger til Dem i den retning. De kan indrette Deres arbejdsdag nøjagtigt, som De selv synes. Jeg håber, De vil finde Dem godt til rette, miss Lehmann.«

»Mange tak, professor.«

Professor Ewing arbejder sammen med geofysikeren Frank Press på en artikel om to nye overfladebølger, de har registreret med La-mont-observatoriets særligt avancerede udstyr. To langsomme bølger, der bevæger sig på tværs af det nordamerikanske kontinent, og som endnu ikke er beskrevet i faglitteraturen.

»Jeg kunne forstå, at De gerne vil have mit syn på Deres arbejde. Som jeg fortalte Dem, har jeg stor interesse for overfladebølger, men det er en del af seismologien, som jeg ikke har beskæftiget mig meget med i praksis.«

»Don’t worry, miss Lehmann, det er kun en fordel! Vi vil netop gerne have Deres friske syn på vores opdagelse. Vi ved, at det er tværgående bølger, der vibrerer horisontalt. Vi kalder dem Ig og rg, meget mere ved vi ikke endnu, men vi tror, at de kan være vigtige i forhold til at udforske jordskorpen. Vi vil gerne have, at De kaster et blik på det, vi har, og så håber vi, at De kan hjælpe os med at beskrive lg-bølgerne ud fra registreringerne.«

»Jeg er meget spændt på at se seismogrammerne.«

»Men først vil De sikkert gerne have en rundtur på instituttet og hilse på alle.«

»Ikke nødvendigvis. Jeg glæder mig til at komme i gang med arbejdet.«

Han smiler.

»Jamen, så lad mig finde materialet frem. Vi kan mødes senere i dag og tale om, hvordan vi bedst hjælper hinanden. Jeg sidder lige herinde ved siden af.«

Hun hænger sin hat og frakken på knagen og sætter sit kartotek i reolen. Da hun er klar til at gå til arbejdet, er de unge ved at have
røget færdig og ser ud til at være på vej tilbage til instituttet. Hun håber, de forstår at skelne mellem sjov og alvor, hun arbejder bedst i komplet ro. De næste tre måneder skulle nødigt forvandle sig til én lang coladrikkende, tyggegummityggende ungdomsfest.

*

Lg-bølgerne er tydeligst på seismogrammerne fra Lamont takket være det avancerede udstyr, Ewing har anskaffet til instituttet. Efter nogle dages indgående studier har hun lært bølgernes adfærd og kurver at kende og begynder nu også at finde dem på de øvrige nordamerikanske seismogrammer og endda på de europæiske, hun selv har medbragt. Seismogrammerne ligger foran hende.

Shemya, Alaska.

Hollister, California.

Huli Mountain, Oregon.

Hun rynker brynene og retter på brillerne, løsner håret for at lave en strammere knold i nakken. Skrivebordet ligner allerede det, hun kender hjemmefra. Ark efter ark med notater og beregninger, kartotekskort og seismogrammer, kurvede registreringer på lange strimler i flere lag. Stakkevis af papirer og noter. Pen, lup, passer, vinkelmåler. Det her kender hun, det her kan hun. Da hun har været på Lamont en uges tid, går det går op for hende, at hun fløjter, når hun spadserer den korte vej fra gæstehuset til instituttet. Hun føler sig hjemme. Hendes arbejde overlapper med det, en af de unge ph.d.-studerende og hans assistent Judy Healey laver. Når hun sidder ved skrivebordet, lader hun sin dør stå åben, så han og Judy nemt kan tilgå registreringerne på hendes kontor, og samtidig kan hun følge lidt med i snakken på gangen. Hun har en fornemmelse af et særligt talent, når hun taler med den energiske unge Jack Oliver fra Ohio med det tilbagestrøgede mørke
hår og den afslappede påklædning. Hver morgen ankommer han til instituttet på en vaks lille scooter, som han konsekvent kalder »she«, som var scooteren et stolt fartøj. Hans uformelle tilgang til det akademiske arbejde kombineret med en lynende begavelse gør ham til en, man bemærker. Til hendes egen store overraskelse kommer hun godt ud af det med de unge på instituttet. Kvinderne ryger tobak og drikker øl direkte fra flasken efter arbejdstid, de går i korte, struttende skørter eller lange bukser som Ebba, de unge mænd møder op i shorts og kortærmede skjorter, som om de er på ferie. De dufter sødt af skyllemiddel og bobletyggegummi, disse amerikanske sødmælksbørn med deres hvide smil og åbne, tillidsfulde ansigter. Man kunne få den tanke, at de ikke hører hjemme på en seriøs forskningsinstitution, der gerne vil være verdens knudepunkt i studiet af Jordens indre, men de er grundige og dygtige, sunde og uspolerede i deres tilgang til videnskaben. De tror på Gud og hårdt arbejde og ser ingen grund til at nægte sig selv at have det lidt festligt, mens de studerer den dynamiske Jords processer. Professor Ewing er fyrtårnet, som alle spørger til råds, en afslappet mand, der leder ved sit eget eksempel. Han er den, der møder først på instituttet om morgenen, og den, der går sidst hjem. Seismolog og søfarer, omgængelig og dedikeret med et talent for at omgive sig med de rigtige mennesker. De unge kredser om ham som om en elsket far, umættelige i deres behov for anerkendelse. Her hersker et fladt hierarki, uden at nogen dog er i tvivl om, hvem der bestemmer. De grå gange på Geodætisk Institut, den formelle korrespondance med professor Nørlund og de mange omskrivninger, før man turde sende sit brev af sted, er meget langt væk. Alt er så moderne, så energisk og lystfyldt i Lamont. Amerikanerne og deres lette omgangsform fascinerer hende, hun møder en åbenhed og lydhørhed, hun ikke har kendt før. Det er, som om hun i de unges øjne repræsenterer en gammel
orden, en ukrænkelig visdom, som de har respekt for. Den eneste skygge over hendes amerikanske lykke kommer fra København. Der er intet nyt om professoratet, ikke et ord.

Kære Harriet,

Tak for dit brev. Det er rart at høre, at du nyder dagene i haven. Selv har jeg aldrig haft det bedre. Jeg har tillagt mig en ny vane. Som det første hver morgen tager jeg vandrestøvler på og går en lang tur. Jeg kender efterhånden alle stierne omkring Lamont. Vejret har været bedårende, siden jeg kom. Jeg har købt mig et par gode skindstøvler, der burde kunne holde min tid ud. Søndagene tilbringer jeg ofte med professor Ewing og hans kone. Havde jeg ikke familien og huset hjemme, slog jeg mig ned her med det samme!

Hun skriver på det tynde luftpostpapir, det er billigere i frimærker, men giver hende kun en side til rådighed. På de sidste linjer må hun klemme skriften sammen og afslutte brevet lidt brat.

Jeg er meget spændt på eventuelt nyt om professoratet. Jeg behøver vel ikke gentage, at du må sende brevet videre, så snart det kommer. Har du hørt noget?

Din søster i Amerika

Hun må passe på, at spekulationerne over professoratet ikke ødelægger den sidste tid i Lamont. Arbejdet er som altid hendes redning, når tankerne kører i ring.

Palmer, Massachusetts.

Gun Hiil, Barbados.

Pasadena, California.
Hun gennemgår registreringerne, sammenligner, kalibrerer. Kurverne åbner sig for hende som en bog med klar og tydelig skrift, deres underjordiske sprog taler til hende, og i modsætning til mennesker taler de altid sandt, hvis bare man forstår at tyde dem rigtigt. Hun slipper fornemmelsen for tid og sted. Hovedet, kroppen, hendes fulde bevidsthed er hendes værktøj, hun følger kurverne millimeter for millimeter, minut for minut og noterer på blokken. Hendes metode er gammel og stabil som Jorden selv. Hun skal bruge stadig stærkere briller for at kunne se, men når hun sidder med seismogrammerne på instituttet, er blikket skarpt. Leddene i benene er ømme, hun sover dårligt om natten, men i flugten mellem de bølgede registreringer er hun som de fabelagtige gyldne ørne, hun ser i skovene om morgenen på sine vandreture. En stor, stærk fugl med et bredt vingefang, sikkert hvilende på de luftstrømme, der bærer den oppe. Årvågen. Lykkeligt hjemme. En autoritet.

Ewing påtænker at anskaffe en af de nye regnemaskiner til instituttet, der på få minutter kan foretage beregninger, som en dygtig matematiker skal bruge flere dage på. Den maskine, Ewing overvejer at købe, vejer langt over 200 kilo, hun har endnu aldrig haft lejlighed til at se et af disse apparater i virkeligheden, men er meget interesseret i at forstå, hvordan de er opbygget. Måske kan arbejdet blive både hurtigere og mere præcist med teknikkens hjælp. De europæiske seismogrammer hjemmefra har vist sig yderst nyttige i arbejdet. Hun sammenligner de europæiske registreringer med de amerikanske, og efterhånden begynder hun at se et interessant mønster. Der er afvigelser mellem målingerne. Da hun går til Ewing for at fortælle om sine foreløbige resultater og bede om mere tid, er han fyr og flamme.

»Brug al den tid, du behøver, Inge. Jeg havde håbet, at du ville komme og fortælle mig noget i den retning!«

*
Sommeren er varm i Palisades, de bestræber sig på at gå i skyggen fra de store træer. Professor Ewing har spurgt, om de skal gå en tur i parken, inden hun rejser tilbage til Danmark om et par dage. Det er vemodigt at være på vej væk. Hun har mødt et fællesskab, hun ikke før har kendt, og gået hundredvis af kilometer i bjergene, hun har ikke lyst til at forlade omgivelserne, kollegerne, de unge studerende, den løsslupne, driftige ånd på instituttet eller det hyggelige gæstehus, som hun efterhånden betragter som sit eget. Hun kommer til at savne det hele, men mest af alt vil hun savne den frihed, doktor Ewing har givet hende til at forske og arbejde, som hun selv vil.

»Jeg taler ikke bare for mig selv, når jeg siger, at det har været en stor fornøjelse at have dig på instituttet, Inge.«

»Tak, Maurice. Jeg kommer til at savne jer alle sammen og the American way.«

Han rømmer sig og standser.

»Ja, men det er der råd for. Hvis du tager tilbage til Danmark og ordner dine forhold, kan du komme tilbage og blive her på et års forskningsophold næste gang. Du har en god effekt på moralen, de unge kan lide dig og har stor respekt for dit arbejde. Jeg har hørt dem hviske om the lady from Denmark who discovered the Earth’s inner core.«

Blodet stiger hende til kinderne. I Jack Oliver, Judy Healey, Maurice Ewing og den unge seismolog Ruth Simon har hun en følelse af at have mødt venner for livet.

»Er du sikker? Jeg kunne godt være fristet, jeg har følt mig så tilpas blandt dine folk, og der er jo masser af arbejde at tage fat på.«

»Det glæder mig. Hvis du kan få arrangeret med dit eget institut, at du kan komme tilbage, skal jeg sørge for, at den økonomiske side bliver bragt i orden. Du kan fortsætte dit arbejde med lg-bølgen og bidrage til et helt nyt arbejde, vi skal til at påbegynde.«

Han standser og ser undersøgende på hende.
»Inge, det, jeg siger nu, siger jeg i dybeste fortrolighed. Kan vi være enige om det?«

»Selvfølgelig.«

»Vi har ved et rent tilfælde opdaget, at vi kan bruge seismiske målinger til at detektere sovjetiske atomprøvesprængninger. Det amerikanske forsvar ønsker derfor, at universiteterne giver den seismologiske forskning allerhøjeste prioritet, og opfordrer os til at tilbyde kapaciteter som dig forskningsophold på amerikansk jord.«

Hun ser spørgende på ham. Der er intet, hun hellere vil end at komme tilbage, men dette er nyt for hende.

»Detektere atomprøvesprængninger. Hvad er det, du beder mig om, Maurice?«

»Du er jo ikke født i går, Inge. Jeg kan godt være ærlig over for dig. Vived, at Sovjetunionen har gennemført hemmelige underjordiske atomprøvesprængninger i blandt andet Kasakhstan siden 1949. Vi er nødt til at vide, hvor langt de er nået på området. Med den nye overvågningsmetode analyserer vi seismiske data, som vi altid har gjort, men vi ser også efter rystelser i jordkappens øvre lag, hvor de falske jordskælv fra prøvesprængningerne viser sig.«

»Men hvad er alt det her for noget, jeg kan ikke se, hvad det har med mig at gøre?«

»Vi har brug for dig og dit saglige, videnskabelige blik i den nye situation, vi står i. Krigen efterlod verden i en ustabil forfatning, vi er på vej ind i en anden type krig, en kold krig, der handler om oprustning og kontrol. Ønsket om fred kræver stadig flere våben. Vi bygger våben for at bevare stabiliteten og holder hinanden i skak af frygt for, at den kolde krig skal udvikle sig til en varm krig. Bohr satte ord på paradokset før nogen anden, da han skrev sit åbne brev til FN i 1950. Han forudså det vanvittige våbenkapløb, vi pludselig er på vej ind i.«

Ewing lukker øjnene og gnider fingrene mod panden, nedbøjet,
desillusioneret. Sådan har hun ikke set ham før. Så tager han en dyb indånding, retter sig op og ser fast på hende.

»Vi seismologer må holde fast i, at dette er forskning, som vi kender den. Vi ser bare også efter denne nye type chokbølger for at kunne beskytte den vestlige civilisation mod verdens farligste våben. Vi har brug for de bedste folk, og ingen kan måle sig med dig. Derfor vil vi gerne have dig med.«

»Så du inviterer mig til at bedrive forskning, der skal bruges i et storpolitisk spil?«

Det synker i hende.

»Jeg beder om din ekspertise, Inge. Jeg foreslår dig et nyt forskningsområde, hvis resultater kan anvendes i praksis. Seismologien er en både diskret og yderst brugbar disciplin nu, hvor fronterne er trukket hårdt op. Jeg beder dig ikke om at tage stilling eller vælge side, jeg beder dig alene om at bedrive klassisk seismologisk forskning. Den amerikanske regering og vi her på instituttet ser dig som fagligt uangribelig og derfor upartisk, du er jo troværdigheden selv. Vi beder dig ikke om at støtte et bestemt politisk standpunkt, vi har tværtimod brug for din videnskabelige integritet. Det, vi beder om, er din intuitive fornemmelse for seismogrammerne. Og din diskretion.«

Hun beder om tid til at tænke over sagen, men dagen efter tager beslutningen sig selv. Harriet har glemt alt om tidsforskellen og ringer tidligt om morgenen.

»Inge, jeg har noget vigtigt at fortælle dig. Jeg var til te hos Rosenvinges i dag.« Hun lyder forpustet.

»Ja?«

»Du ved, hvordan de altid er så velinformerede om, hvad der foregår på universitetet. Nå, men i dag var ingen undtagelse. De fortalte, at professoratet i geofysik har udløst en akademisk skandale, som man forsøger at feje ind under gulvtæppet. Der skal efter sigende
have været en ophedet debat om professoratets besættelse i bedømmelsesudvalget. Man diskuterede to kandidater, Niels Arley og dig. Niels Arley var Bohrs foretrukne kandidat, og derfor var der som ventet stor opbakning til ham i udvalget, men der var også dem, der havde betænkeligheder ved Arleys faglige dømmekraft. Han skulle efter sigende selv have skrevet i sin ansøgning, at geofysik er et ganske fremmed felt for ham.«

Hun retter sig op, holder vejret.

»Hallo, Inge er du der?«

»Ja, jeg lytter. Du kom fra Arley og geofysikken.«

»Ja, bedømmelsesudvalget var ikke enige om hans kvalifikationer og nåede aldrig til en endelig konklusion, for da Niels Arley hørte om den hårde kritik, der var blevet fremført mod ham på mødet, trak han sin ansøgning tilbage, og så var der kun dig tilbage.«

»Og? Er der truffet en beslutning?«

Hun stirrer frem for sig, ordene er svære at få frem.

»Jeg er ked af at sige det, Inge, men det er blevet besluttet at udskyde besættelsen af professoratet på ubestemt tid.«

Vreden og skuffelsen gør det svært at holde om telefonrøret, svært at stå oprejst. Harriet taler videre, refererer gisninger og spredte holdninger fra teselskabet. Hun hører ikke efter, en opløst fornemmelse, som at være nedsunket i et skoldekar, et slagtet dyr, dekomponeret.

»Hallo, Inge, hører du mig? Det er skammeligt, det, der foregår,« tordner hendes søster. »Og mystisk, at amerikanerne henter dig derover som en dronning, mens lille Danmark ikke kan bruge dig! Men du skal vide, at du ikke blev helt forbigået. Et medlem af bedømmelsesudvalget stemte på dig, hvem ved jeg desværre ikke.«

»Noe-Nygaard,« hvisker hun.

»Inge? Hallo? Hvad siger du?«

»Ingenting, Harriet, jeg har ingenting at sige,« siger hun, stemmen er mat. Hun ser ud ad gæstehusets småsprossede vinduer. En rotte
på størrelse med en lille kat piler ind i det tætte buskads ved stien, der fører op til instituttet. Alting er større i Amerika, hun må huske at holde dørene lukkede, det lille gæstehus er for småt til uindbudte gæster i den vægtklasse.

»Du har fortjent bedre. Og de kunne i det mindste have givet dig besked om udfaldet. Det er respektløst. Mage til hovmod!«

Siden hun sendte sin ansøgning, har hun hemmeligt og helt for sig selv leget med tanken om snart at kunne kalde sig professor. Professor Lehmann, Danmarks første professor i geofysik.

»Tak, Harriet, tak for beskeden og undskyld, jeg, jeg føler mig ikke så godt tilpas, jeg aner ikke, hvad jeg skal sige. Nu ved jeg næsten ikke, hvorfor jeg er på vej tilbage til København. Der er jo ikke noget at komme hjem til.«

»Nå, nå, du har da for eksempel en familie at komme tilbage til. Og hus og have og lejlighed, skulle jeg mene. Men selvfølgelig skulle de have ansat dig i stedet for det rod, de har lavet. Ingen aflæser de mystiske kruseduller bedre, ingen er så stor en talidiot som dig. Det ved enhver.«

De kommer til at le, selvom der ikke er noget at le ad. Harriet og hun kommer altid bedre ud af det med hinanden på afstand.

Da hun har lagt røret på, kryber hun sammen i alkoven og slipper skuffelsen fri. Fiaskoen, afvisningen, hvordan skal hun bære den? Senere på morgenen, stirrende op i loftet, vreden, bitterheden.

Inge, Geodætisk Institut, 1953

Det er en klar dag, den smukkeste længe. Efteråret har pakket København ind i et brus af gyldent. Parker og haver bruger de sidste kræfter, de lyser og insisterer i orange, brun, rød, gul, bordeaux. Bare lidt endnu, vi er her stadig, stråler de i kor. De flammende farver klæder hendes by. På vej til instituttet cyklede hun en omvej ind over Frederiksberg for at forlænge turen, hun vil tage hele denne funklende fine dag ind og have den med sig altid. Nu står hun på sit kontor for enden af den lange grå gang og samler sine bøger og arbejdsredskaber i en kasse. Al den tid, hun har været på instituttet, har hun haft de samme møbler og den samme vægpynt, skrivebordet har stået i den samme vinkel gennem 27 år, kun udsigten over byen er ny hver morgen. Tiderne er også nye. Den unge prinsesse Margrethe er ved en grundlovsændring blevet gjort til tronfølger. At Danmark igen en dag skal regeres af en dronning Margrethe, er en lille revolution, som godt kan vise sig at få stor betydning. Hun har sagt sin stilling på Geodætisk Institut op, hun pensionerer sig selv fem år før tiden. Det har ikke været en nem beslutning, hun er ikke typen, der render af pladsen. Men Maurice Ewings tilbud og den øvrige interesse, hun møder fra andre universiteter i både England, USA og Canada, har overbevist hende om, at der er brug for hende andre steder end på det grå institut.

Det banker på, Nørlund står i døren. Han kommer ikke ind, men
bliver stående på gangen, læner sig op ad dørkarmen. Der er noget nyt over hans ansigt, en mildhed, hun ikke har set før, en form for blødhed i alt det spidse.

»Så er det tid, frøken Lehmann.«

»Så er det tid, ja.«

Hun rømmer sig og lægger et par bøger ned i papkassen.

»Jeg er gerne behjælpelig, hvis De har brug for noget i forbindelse med Deres nye bestilling i Amerika.«

Hun standser midt i en bevægelse, rynker brynene og ser på ham.

»Jeg søger Danmark-Amerika Fondet om midler til min næste rejse. Hvis De kunne have ulejlighed med at skrive en anbefaling, ville det være en stor hjælp.«

»Jamen, naturligvis. Jeg sender den til Dem privat.«

»Mange tak, hr. professor.«

»Men så vil jeg sige farvel, frøken Lehmann. På instituttets vegne vil jeg gerne have lov til at takke Dem for Deres indsats.«

Han rækker hende hånden. En mager, bleg hånd. En gammel mands hånd.

»Jeg sender anbefalingen en af de kommende dage. De hører fra mig. Men så farvel da.«

»Farvel, professor Nørlund.«

Han vender sig om i døren.

»Lev vel, frøken Lehmann.«

Han er venlig i dag, næsten smilende, men hun føler ingen trang til at gengælde hans kammeratlige tone. Forbigåelsen sidste år sidder i hende som et åbent sår, hun kradser i mange gange dagligt. Hvis Nørlund og Bohr havde bakket hende op som kandidat, var hun blevet udnævnt til professor i geofysik. Såret kommer nok aldrig til at lukke sig. Hun ønsker ikke, at det skal lukke sig, det er netop det minde om Nørlund, hun ønsker at afslutte sin ansættelse med, et åbent kradsende sår, der ikke vil hele.
De næste dage venter hun spændt på anbefalingen, men den kommer ikke. Det bliver jul og nytår, og den er stadig ikke dukket op. Hun vil ikke bede om den igen, kan ikke gå tiggergang hos Nørlund, nu hvor hun endelig er fri. Så hellere undvære. Der går yderligere et par uger, og hun har for længst sendt ansøgningen af sted, da anbefalingen dukker op i en grå kuvert en dag sidst i januar.

28. januar 1954

I anledning af at statsgeodæt mag.scient Inge Lehmann ansøger om støtte fra Danmark-Amerika Fondet til en rejse til USA, skal jeg udtale, at hun har været knyttet til Geodætisk Institut fra 1928 til 1953 som leder af den seismiske tjeneste. Hun har med stor omhu og dygtighed bearbejdet talrige jordskælvsdiagrammer og er derved nået til interessante resultater angående de seismiske bølgers forplantningstider og deres hastighed i forskellig dybde. Endvidere har hun af sine undersøgelser formået at drage vigtige slutninger angående jordkernen.

Da det kan forventes, at hendes rejse til USA vil føre til et frugtbart samarbejde med amerikanske seismologer, medgiver jeg hendes ansøgning min varmeste anbefaling.

N.E. Nørlund

Hun lægger den hjertelige anbefaling fra sig, som om den er skrevet med giftigt blæk. Det er første gang nogensinde, at Nørlund omtaler jordkernen over for hende. Rivaliseringen har også slidt på ham. Der var ikke plads til dem begge to i Proviantgården. Nu har han vundet og fryder sig over at have fået sit institut for sig selv. Men judaskys eller ej, hun er taknemmelig for anbefalingen og efter sender
den til Danmark-Amerika Fondet med det samme. Kort tid efter bevilliger de penge til rejsen.

*

Allerede sidst på foråret er hun tilbage i Palisades. Gæstehuset ligner sig selv, kun synes hun denne gang, at her ser noget slidt ud. Hun beslutter sig for selv at gøre noget ved sagen, hun skal trods alt bo her et helt år denne gang. Fra caretakeren får hun maling og malerpensler, hun sætter Bach på grammofonen og vasker alle de indvendige vægge ned. Køkkenet trænger mest, her begynder hun. Det skal være lysegrønt. Når hun ikke står på en stige i gæstehuset og maler sit lille hus eller vandrer i skovene og bjergene omkring Palisades, foretager hun nuklear detektion sammen med professor Ewing og udvalgte gæsteforskere på instituttet. For et par år siden fremlagde amerikanske seismologer nogle registreringer, der kun kunne forklares som sovjetiske atomprøvesprængninger. Indtil da havde USA troet, at man var den eneste nation, der rådede over atomvåben. Nu var monopolet brudt, og man opdagede tilfældigt, mirakuløst, at seismologiske data kunne være en kilde til vigtig viden om fjenden, en naturvidenskabelig metode til at overvåge, stedfæste og analysere Sovjetunionens prøvesprængninger. Seismograferne registrerer chokbølgerne fra sprængningerne som jordskælv, blot ligger de falske jordskælv fra atomprøvesprængningerne meget højere, i jordskorpens yderste lag, mens naturlige jordskælv ligger langt dybere. Ved at observere og analysere de falske jordskælv kan hun og hendes kolleger se, hvor og hvor ofte Sovjetunionen tester deres kernevåben. Samtidig kan de måle, hvor kraftige de sovjetiske bomber er. Undergrunden afslører alt, og måske ved Sovjetunionen ikke engang, at fjenden kigger med. Det amerikanske forsvar finansierer forskningen og giver den højeste prioritet. Der bliver
tilsyneladende afsat næsten uudtømmelige summer til seismologien netop nu. I USA har hun for første gang i sit liv fået ideelle forskningsbetingelser. Her er hun fri. Fri og uafhængig til at bruge sin tid på det, hun er bedst til. Hun gik på pension sidste år, men har aldrig arbejdet mere. Hun ræsonnerer som så: Hvis hendes evner kan bruges til at skabe en mere stabil verden, er de godt brugt.

Harriet, Holte, 1955

Frikadellerne står og luner sig i smørret på panden, hun anretter sild og æg på en tallerken. Skinke og italiensk salat har hun også købt, i dag skal der ikke mangle noget. Rullepølsen med sky og den lille skål med stærk sennep får sit eget fad, hun ryster en smule på hånden, da hun vil skære løg i tynde skiver og lægge dem på som pynt, hun vil gøre det hele så godt, så godt, det sker ikke så tit, at hun kaster sig ud i værtinderollen, og da slet ikke i sin søsters hus. Hun har passet sommerhuset, mens Inge har været i Amerika. Hendes søster rejser på kryds og tværs af det store land derovre, men lige nu er hun hjemme i Danmark, og i dag er skiftedag. Hun går en runde i stuen for at se, om alt er, som det skal være. Alle hendes egne ting er fjernet, hun har pakket dem ned og sat dem i skuret, så de er klar, til hun skal rejse i aften. Hun har lagt rent linned på madrassen i hemsen, rystet puderne, vasket gulvet, slået græsset og vandet blomsterne. Inge er så pertentlig med sine ting, alt må være på en ganske bestemt måde, hun forsøger at se ud over stuen og haven med sin søsters strenge blik. Smukkere sted end Søbakkevej 11 findes ikke. Hun nynner, da hun går tilbage til køkkenet for at gøre den sidste del af frokosten klar. De kan være her når som helst, indtil nu flasker alt sig storartet. Pige træd varsomt, thi scenen er skrå, synger hun, mens hun dækker bord. I morges cyklede hun til Holte-bageren for at købe brød og flødeskumskager. Inge er en slikmund, og danske kager er vist en af de eneste ting, hun har savnet, mens hun har
været i Amerika. Kage til Inge og pilsner til Ebba, der er tænkt på det hele. Hun går ud i entreen og ser sig i spejlet. Hendes kinder blusser, hun har taget en køn bluse på, rollen som værtinde med forklæde og opsat hår klæder hende, når hun selv skal sige det. Det ville være forkert af hende at kalde sig en glad enke, Paul havde også sine gode sider. Siden han døde for tre år siden, har hun dog alligevel fundet en ny lethed i sin tilværelse. Hun har fået en ny energi, som hun kan bruge på sig selv, hendes arbejdsliv har endda fået en lille opblomstring. Hun har instrueret et par forestillinger på Harald Jørgensens turné, lyse, muntre stykker, man ikke får onde drømme af. Harald Jørgensen spiller selv med, de rejser rundt i hele landet med turnéen, publikum strømmer til. Provinsen har altid elsket hendes arbejde. Instruktørarbejdet passer hende godt, og det betaler hendes husleje og frisørregninger. Der er også bud efter hende fra Radioteatret, hun underviser i drama, og i teatersæsonen 1955-56 har hun skrevet kontrakt med Aarhus Teater, hvor hun skal spille sammen med Bodil Ipsen. Aarhusianerne har også altid været begejstrede for hendes kunst.

»Goddag i stuen.«

Ebba går lige ind uden at banke på og kommer straks hen for at kysse hende på begge kinder.

»Hvor er det dejligt at se dig, kæreste Harriet, og tak for invitationen. Hvor er din berejste søster?«

»Så skønt, at du kunne komme, Ebba, jeg har savnet dig. Inge må være lige på trapperne, hun cykler sikkert herud med alle sine ting på bagagebæreren. Man skulle jo nødigt bruge penge på en togbillet, når man sådan kommer hjem fra det store udland.«

De ler.

»Ja, ja, vi griner,« siger Ebba, »men vi må erkende, at Inge er den klogeste af os i de sager. Du og jeg har jo aldrig kunnet holde et budget. Måske burde vi også få os en lille sort notesbog som den, hun
bruger. Har du set den? Hun glemmer ikke at føre så meget som en strømpe eller en hårnål ind i sine kolonner. Inges regnskaber stemmer altid på øren.«

»For meget og for lidt, ikke sandt?«

»Men der kommer hun jo i egen høje person.«

Ebba går hen mod Inge, der lige er trådt ind ad døren med al sin oppakning. Håret ved panden og ørerne er vådt af sved og kruser lidt efter cykelturen. Hun er solbrændt og har lys i øjnene, så frisk og ungdommelig hun ser ud. Harriet mærker sin mave slå en lille kolbøtte ved synet, hendes søster har været væk et helt år, det er godt at se hende igen.

De spiser frokosten udenfor, Inge og Ebba roser maden og har god appetit. Hun løfter sit glas og ser på sine gæster.

»Hvor er det rart at se jer begge to. Velkommen hjem, Inge.«

»Tak.«

»Sikke du forkæler os i dag, Harriet,« siger Ebba. »Og fortæl os så, hvordan det er derovre i Amerika, Inge. Du virker så tilpas.«

»Ja, fortæl,« siger hun. »Det må være vidunderligt at få så mange ture og omgås så mange nye mennesker med spændende interesser. Tænk, at der er bud efter en i din alder.«

Det buser ud af hende, hun mener ikke noget uvenligt med det, hun er jo næsten lige så gammel selv. Inge ser på hende med sit skarpe, irettesættende blik, men Ebba griner og skåler og får hende på andre tanker.

»Vi modne kvinder er som god vin, der bliver bedre og bedre med årene, det er bare en skam, at mandfolkene ikke tør nærme sig og smage,« siger hun og tager en tår af sin øl.

Ebba kan altid få Inge til at le.

»Jeg tror faktisk, Amerika og amerikanerne er med til at holde mig frisk. Jeg er blevet gode venner med flere af de unge i Lamont. Den offentlige transport er jammerlig, og cykle kan man heller ikke,
så når jeg skal uden for campus, er Judy sød til at køre mig i sin bil, og Jack Oliver har flere gange fået lokket mig med på sin scooter. Først ville jeg ikke, men så fortalte han mig, at alle verdensberømte seismologer, der besøger instituttet, får en tur på hans scooter. Så derfor kan du ikke sige nej til mig, sagde han. Og så var jeg jo næsten tvunget til at hoppe op.«

»Inge dog, du er jo en ren vildkat! Jeg kan lige se det for mig, dig, der hiver op i nederdelen og svinger benet over scooteren, og så af sted i fuld fart bag en flot ung mand. Jeg elsker de billeder, der dukker op på nethinden,« siger Ebba med et smørret grin og munden fuld af sildemad.

»Armen godt rundt om herren, en hånd på hatten og sus i skørterne, jeg ser det også for mig.«

De klukler, Ebba må tørre sine øjne i servietten.

»Hvad med arbejdet, Inge? Kan de følge med i dit tempo?«

»Jeg lærer så meget nyt derovre. De beskæftiger sig med en del af seismologien, som jeg ikke ved meget om, men de påstår, at de har god gavn af mine evner og min erfaring. De er blandt andet interesserede i overfladebølger, de kalder dem love waves.«

»Det lyder rart, kunne de ikke sende nogle af dem herover til os?« siger Ebba. »Hvordan går det dig på den front, Harriet? Er du ved at have vænnet dig til at være alene?«

»Jo, jeg savner da Paul, især om aftenen, jeg er ikke så meget for at sove alene. Men som regel er det ikke mere, end et glas sherry kan klare.«

Ebba griner og tænder en cerut.

»I det mindste har du været velsignet med en familie. Du har fået børn og haft et familieliv. Det er mere, end Inge og jeg kan sige. Jeg ved stadig ikke, hvorfor det ikke kunne lykkes for mig.«

Harriet fnyser.

»Og vær du glad for det, Ebba. For lige meget hvor dygtig en læge
du er, og ligegyldigt hvor modig du var i krigen, så ville en mand altid sige...«

Hun rejser sig og gør sine skuldre brede, snøfter højlydt ind gennem næsen, stiller sig an med spredte ben og en hånd i skridtet.

»Ja, ja, lille skat, det er meget godt, at du hjælper de syge og de svage og redder verden, men jeg har ingen rene sokker, og hvor er min aftensmad!«

Inge og Ebba ler ad hendes lille improviserede forestilling.

»Du ville ikke have brudt dig om det, Ebba, tro mig.«

»Men du har dog fået en dejlig dreng ud af dit første ægteskab, Harriet. Hvordan går det den gode Walt?«

Ebba ser interesseret på hende, hun sukker og ser over på Inge.

»Du hører vel fra ham indimellem?«

»Ja, vi skriver jævnligt sammen.«

»Han arbejder som musikpædagog, men er ikke tilfreds med det. Han vil gerne være filmskuespiller, men allerhelst vil han være pianist. Jeg er bange for, at hans drømme er større end hans talent. Han fylder snart 40, og jeg synes, han er så alene. Walt har aldrig fundet kærligheden, han har altid haft et vanskeligt sind. Faktisk, mellem os, kan jeg godt indrømme, at jeg indimellem har fået den tanke, at han måske kunne være homofil.«

Hun ser indgående på sin søster, Inge ser ned.

»Det kunne jeg have fortalt dig allerede for 20 år siden,« siger Ebba og tager en slurk af sin øl.

»Hvad mener du dog? Har han fortalt dig det?«

»Nej, men jeg har selv øjne i hovedet. Siden Walt var en ganske ung mand, har jeg set, hvordan han bliver veninder med modne kvinder, og at hans blik søger samme vej som deres, hen mod de unge mænd. Fred være med det, Harriet. Hvis bare han er glad og tilfreds, er det vel hans egen sag.«

»Og dig, Inge? Har du også vidst det?«
»Vidst og vidst,« siger hun og trækker på skuldrene. »Jeg har aldrig talt med ham om det. Det må være hans egen beslutning, men jeg har måske haft på fornemmelsen, at Walt også på det område er helt sin egen.«

Inge fingererer ved servietten.

»Det lyder, som om det er noget, I to har talt om? Og de tanker har I aldrig følt jer kaldet til at delagtiggøre mig i, hans egen mor!«

Hun læner sig ind over bordet og mærker gråden brænde bag øjenlågene. Homoseksualitet. Bøssekarle. Hun har altid forbundet den slags med væmmelige møder i kældre og på offentlige toiletter. Trækkerdrenge, børnelokkere, sygdom og snavs, perversion og hårde straffe. Forkerte tanker, forkerte lyster, hun har aldrig begrebet den slags, det er dog ikke naturligt. To mænd, skulle det kunne kaldes smuk og stor kærlighed? Nej, en mand og en kvinde må der til. Skulle hendes Walt... Er det hendes skyld, er det endnu et bevis på, at hun har fejlet som mor?

»Ebba og jeg har heller aldrig talt om det før nu. Hvad Walt foretager sig i det regi, er alene op til ham. For mig vil han altid være Walt, ligegyldigt hvem han så holder af.«

Hendes søsters stemme bliver altid underligt nøgen, uvant blid, når hun taler om Walt.

»Altså, Harriet, nogle gange ved jeg ikke, hvor dit hoved er. Det har alle og enhver da kunnet se i årevis,« siger Ebba.

Måske er det ikke verdens undergang, selv hvis det skulle være sandt. Walt vil vel altid være Walt, en drømmer, en enspænder, en forvirret og kærlig sjæl i evig pengeforlegenhed. Hun hører mest fra ham, når han vil låne penge, og lige for tiden har hun faktisk penge, han kan låne.

»Hvordan går det i Faxe?« siger Inge for at skifte emne.

»Jo, jeg kan vel ikke klage. Jeg passer min have og mine dyr og mine patienter, der er såmænd ikke så meget at berette.«
Ebba bryder sig ikke om at tale om sig selv. Hun har meninger om det meste, men hvis man spørger, hvordan hun selv har det, klapper hun i som en østers. Modstandsarbejdet under krigen og året i Sverige taler hun helst heller ikke om. Som hun sidder der i sin gendarmblå spadseredragt, ser hun ud som en ganske almindelig kone, lille og bred, men bag Ebbas jævne ydre gemmer der sig et ædelt hjerte og et stort mod.

»Er du glad for dit arbejde da?«

»Ja, såmænd er jeg det. Jeg kan lide at være til nytte, og endnu kan jeg stadig finde ud af at se ind i folks ører og ned i deres svælg. Jeg bliver ved, til de smider mig ud, jeg ville ikke ane, hvad jeg ellers skulle tage mig til.«

Ebbas dybe cerutstemme og hendes gode humør er som en frisk vind på terrassen.

»Hvor længe er du i København?« spørger Inge.

»Åh, jeg har en uges ferie, så det bestemmer jeg selv.«

»Bliver du ikke her et par dage? Vi kunne gå nogle ture og spille skak, det ville være rart at se lidt mere til dig, mens jeg er hjemme. Jeg skriver på en lille sag, men det kan vente.«

Bag linjerne har hun altid følt, at Ebba og Inge har noget sammen, hun ikke kan være med i. De med deres lange uddannelser og stabile indkomster. Alt det naturvidenskabelige og akademiske, alle deres formler og studier og fine ord. Selvfølgelig er det kun Ebba, der bliver spurgt, om hun vil blive.

»Tja, det kunne da være rart, det vil jeg meget gerne, tak. Hvad skal du skrive om?«

»Jeg har gennem længere tid ønsket at lave en komplet oversigt over danske jordskælv gennem tiderne, ud fra de vidnesbyrd og registreringer, der findes. Det første danske jordskælv står registreret i klosterbøgerne helt tilbage i 1073, og siden da har der været 40-50 stykker. Det er en artikel, jeg har tænkt på i flere år, og nu har jeg
tiden til det. Du er for resten også velkommen til at blive, hvis du har lyst, Harriet?«

»Tak, men jeg tager nogle dage til Kulien, jeg sidder lige og tænker på, at jeg vil spørge Walt, om han vil med. Han elsker at vandre. Samtlige danske jordskælv siden 1073, siger du? Far ville have været stolt af dig.«

Inges øjne bliver blanke. Far har altid haft en stor og mærkelig magt over hende, selv nu, mere end 30 år efter hans død, bliver hun stille, når han bliver nævnt.

»Nå, I to, nu synes jeg, vi er ved at have fortjent en dessert,« siger Ebba. »Ja, for jeg går ud fra, at du har sørget for lidt godt til kaffen, Harriet,« griner hun. »Hvordan skal vi ellers få fedet Inge op, og hvordan skal du og jeg ellers holde vores kvindelige kurver ved lige?«

»Selvfølgelig er der kaffe og dessert, jeg købte to slags hos bageren i formiddags, en med creme og chokolade og en med fløde og syltetøj.«

Hun mærker mundvandet stige op fra svælget ved tanken om de to hvide papæsker i jordkælderen. Rationeringen blev først ophævet for et par år siden. Det er svært at vænne sig til, at man nu kan få kaffe igen og alt det sukker, man har lyst til.

»Og på mandag går jeg tilbage til min slankekur. Jeg skal tabe ti pund.«

Hun rejser sig og trækker maven ind, tegner sin figur op. Hænderne smyger sig fra hofterne op over maven og op til barmen, hun har set Marilyn Monroe gøre noget lignende i en musical.

Ebba ler. Når de to er alene, taler de ofte om slankekure. Hvilke kure de har prøvet, hvilke kure de er på nu, og hvilke resultater de har givet. Det sidste punkt er som regel hurtigt overstået. Faktum er, at de begge støt tager på, ligegyldigt hvilke kure de følger.

Inge sender dem et irriteret blik. Når samtalen tynder ud i, hvad hun opfatter som petitesser, mister hun interessen og bliver tvær.
»Den nemmeste slankekur er at lukke munden. Da jeg var omkring 50, opdagede jeg, at mit gode tøj var begyndt at stramme ...«

Hun og Ebba ser på hinanden og smiler. Så stemmer de i og gør sætningen færdig sammen med Inge:

»MEN SÅ BEGYNDTE JEG BARE AT SPISE MINDRE, SÅ ENKELT VAR DÉT.«

De ler, også Inge.

»Jeg mener det. Hvis I gerne vil tabe jer, så er der kun en ting at gøre. Luk munden.«

Inge stikker man sig altid lidt på. Når Ebba er her, kan hun prikke lidt igen, uden at Inge bliver sur. Hun kommer først med toget sent ud på aftenen, de har så meget at tale om, det gamle trekløver. I morgen vil hun ringe til Walt og høre, om han vil med sin gamle mor til Sverige, hun har penge på lommen. Det har været en vidunderlig dag.

Inge, Lamont, 1960

Hun flyver og farer. Kun nogle få ugers ferie bliver det til, hun tager et smut forbi Danmark om sommeren og til jul for så igen at rejse mod større forhold, Niagara Fails, New York City, Grand Canyon, Stillehavet. Hun ser verden og indhenter det forsømte med god løn og alt betalt. De ønsker, hun altid har haft til sit arbejdsliv, gik i opfyldelse, da hun blev pensioneret.

Dette forår er hun tilbage i Palisades. Lamont-observatoriet er blevet hendes andet hjem, hun har været her fire gange, siden hun sagde sin stilling op. Så snart hun kan, flytter hun ind i gæstehuset, der altid står klar til hende. Hun falder naturligt ind i instituttets arbejdsrytme. Passer, pen, lineal og lup er alt, hvad hun skal bruge for at slutte sig til Ewing og hans stab på bakketoppen i upstate New York. Når hun kommer, venter der hende altid en varm velkomst, og når hun rejser, holder de goodbye parties for hende med vin og kager og elskelige taler. Her ser ingen skævt til den gamle dame med OTA Solgryn-æskerne, ingen kalder hende sær bag hendes ryg, her er hun afholdt og respekteret. Forleden fejrede hun sin fødselsdag med Judy, Jack, Ruth og Maurice i gæstehusets lysegrønne køkken. Hjemme plejer hun at modtage stakkevis af gratulationer, men familien og vennerne har svært ved at hitte rede i hendes skiftende adresser, hun bebrejder dem ikke. Nogle gange kan hun selv være i tvivl om, hvor hun er, når hun vågner. Harriet var en af de få, der sendte hende et fødselsdagsbrev, hun har også hjulpet til med at finde lejere
til sommerhuset i feriemånederne. Brevet er tæt tilskrevet, hendes søster har gjort sig umage og skrevet det ind på maskine.

Kære Inge

Tillykke med fødselsdagen, jeg har på fornemmelsen, at du nu lever dine lykkeligste tider, for det må da være vidunderligt, at der er bud efter en kone i din alder. En skam, at du ikke kan samles med din kære familie på dagen, men det bærer du nok. Tak for brevet og pengene, jeg havde nu ikke tænkt mig at skulle have provision for at hjælpe med udlejningen, men da du sidder derovre og har det så godt, vil jeg tage imod dem. Her er bedårende i Holte. Jeg fortryder, at jeg ikke tog imod tilbuddet om at bo her selv. Du må gerne sige i dit testamente, at jeg må få brugsretten til Søbakkevej de få år, jeg eksisterer, hvis der skulle hænde dig noget. Det er nu først med solen, jeg begynder at føle mig frisk efter den sure vinter med tre sygdomme. Jeg har så stort behov for den sol. Jeg sidder her ganske alene og ligner et glansbillede. Gik i går til frisøren og blev permanentet og bagefter til ansigtsbehandling, du kan tro, det pyntede, men jeg kunne heller ikke holde ud at se på mig selv mere. Min gamle kollega Maria har 40-års jubilæum i dag, jeg har sendt et telegram med tak for hendes kunst -vi begyndte på scenen samtidig. Jeg KAN ikke forstå, at jeg behøvede at komme til at stå så udenfor alt. Nå, men der er jo kun at resignere på alle ledder og kanter. Jeg oplever ikke noget, jeg kan fortælle af interesse for min lærde søster, så jeg småsnakker lidt. Hav det nu godt.

Mange hilsner fra din Harriet
Hun ser sin søster for sig, siddende i haven på Søbakkevej, alene med sit nypermanentede hår og sine perfekt svungne øjenbryn, solbrændt og brændt af livet, og for første gang i lange tider føler hun et stik af hjemve. Gode gamle Harriet. På lige dage føler hun sig som selve solen, kilden til alt liv og centrum for universet, på ulige dage bebrejder hun verden, at den har glemt hende. Hun blomstrede tidligt og leder efter nogen, der vil påtage sig skylden for, at hendes tilværelse ikke fik det strålende ambrosiske skær, hun havde forestillet sig. Falden diva og skallesmækkende mimose, et stort forurettet barn. Det er en kunst at ældes med ynde. Selv finder hun glæde i at følge næste generation tæt. Sammen med Walt er Nils og fætter Karls Tyge blandt hendes favoritter. Og så selvfølgelig Lis’ lille Inge, der er opkaldt efter hende. Nils og Tyge er næsten jævnaldrende og begge talentfulde, arbejdsomme unge mænd, der viser tegn på at ville frem i verden. Hendes egen Walt derimod har det ikke nemt, hverken på den ene eller den anden måde. En søgende sjæl, en drømmer, der alt for let kommer i splid med sine omgivelser. Senest er der begyndt at støde psykiatriske problemer til, han bilder sig ind, at han kan læse tanker og tale med de døde. Spiritist kalder han sig. Far brugte mange år af sit liv på at skrive et firebindsværk om trolddom og overtro. Han havde ikke meget tilovers for det, der ikke var baseret på videnskabelighed og klare velfunderede beviser. Okkultisme. Fidusmageri. Spøgelser ved højlys dag, ville han kalde det, hvis han hørte, hvad Walt har begivet sig ud i. Hendes egen erfaring er, at dårlige nerver skal arbejdes væk. Walt har aldrig fundet sin rette hylde, han arbejder som musiklærer, men føler sig overbevist om, at han i virkeligheden er en stor, misforstået koncertpianist. Han færdes så alene i verden og har ikke mange fornuftige mennesker at tale med. Og så er der hans evige pengenød, på det punkt er han sin mor op ad dage. Hun hører regelmæssigt fra ham, ofte sidst på måneden.
Tusind tak for tilsendelsen af pengene og for, at du kan låne mig dem til så barmhjertig en rente. At jeg trods lånet fra dig alligevel ikke er ovenpå, vil du forstå, når jeg fortæller, at centralvarme-projektet i lejligheden er blevet 900 kroner dyrere end forventet. Det endelige beløb for hele varmen bliver 13.400 kroner, af hvilke jeg altså selv skal frembringe de 3400. Hertil kommer 6850 kroner i skat, som jo også må betales, og 300 kroner for en dør, som bliver leveret en af dagene. I alt må jeg skaffe 10.550, og dette skal nok lykkes mig. Jegfortæller det blot, for at du kan vide, hvor jeg står. Det er vanskeligt at udfolde sit musikalske talent og leve ubekymret, når man er omgivet af kreditorer på alle sider. Jeg ved godt, at du ikke har noget tilovers for mine muligheder som pianist i den alder og med så ringe uddannelsesmuligheder og teknisk fordybelse, som mit beskedne og vanskelige liv har forundt mig at opnå. Imidlertid ved jeg aldeles bestemt, at jeg kunne blive en af verdens allerfineste klaverspillere, hvad angår min musikalitet og mit sinds kunstneriske kapacitet - kun mangler jeg tid og ro til at opøve den tilstrækkelige teknik til at give udtryk for disse evner. En hvilken som helst verdenspianist jeg hører, kan jeg beundre i visse henseender, men i adskillige andre føler jeg mig ham overlegen og længes efter at give udtryk for denne viden, dette gehør. Det er simpelthen min sans for høj kunstnerisk kvalitet, som er min hele vanskelighed her i livet -dette, som dr. Gregaard kalder, at jeg tager mig selv for højtideligt. Men det er samtidig livet, jeg tager mere højtideligt end de fleste. Jeg ser større og flere vidunderlige toner ved alting end de mennesker, jeg møder, og det skaber et spændingsforhold mellem mig og andre, som tit truer med at slå mig helt ud. Nu søger jeg at skifte arbejdsform bort fra det store ensemblearbejde henimod
en mere individuel udfoldelse, hvilket jeg ikke kan vente at tjene mange penge på i begyndelsen. Det bliver meget lidelsesfyldt og meget, meget anstrengende. Men det har jeg jo erfaring i. Jegser frem til det som til at løbe spidsrod. Vi får se.

Hav det nu godt i Amerika.

Vh. Walt

Hun er taknemmelig over den tillid og åbenhed, Walt viser hende, men er grundigt bekymret for hans forstand. Hjemme i sin etværelses lejlighed, hvor der dårligt er plads til et bord og en stol, har han installeret et skinnende sort Steinway-flygel. Hvem andre end Walt ville gøre sådan noget? Når han ikke underviser, instruerer eller forsøger sig som skuespiller, det meste uden den store succes, gemmer han sig bag sit flygel og falder hen i tankespind og selvbedrag. Det står mere og mere klart for hende, at Walt mangler noget fundamentalt, en sans for realiteter, en indre kerne. Hun prøver at indgyde ham håb ved at fortælle ham, at hun kun lige var blevet introduceret for seismologien, da hun var på hans alder. Livet er langt og forunderligt. Meget kan stadig lade sig gøre, skriver hun til ham, vel vidende at hans problemer har en helt anden karakter end hendes egne. Hun bebrejder sig selv, at hun ikke har været der meget for ham de sidste år, men Walt er svær at hjælpe. Doktor Gregaard forsøger, og selv vil hun prøve at finde på noget, der kan indgyde ham lidt mod. I første omgang vil hun skrive et brev og låne ham de 10.000 kroner, han står og mangler, hun har jo råd til det. Det store udland har for alvor fået øjnene op for det, hun kan bidrage med. 157 blev hun udnævnt til Associate i Londons fornemme Royal Astronomical Society, i 59 var der hæder fra Royal Society of Edinburgh, hvor hun nu kan kalde sig Honorary Fellow. Det er, som om der pludselig er gået hul på en dæmning. Berkeley, Pasadena,
Lamont, Ottowa, Cambridge, hendes liv er en lang pendlen. Hun rejser til og fra observatorier, auditorier og gæstehuse, ind og ud af taxaer, hoteller, flyvemaskiner, frem og tilbage mellem Europa og Amerika. Verdens fremmeste forskningsinstitutioner tilbyder hende gæsteophold af nogle måneders varighed, ofte kan hun selv bestemme, hvor længe hun vil blive. Hendes udgivelsesrate er øget betydeligt, den ene artikel efter den anden har flydt fra hendes hånd, siden hun forlod Geodætisk Institut. Da hun sidst var i Lamont, oplevede hun et videnskabeligt gennembrud, som instituttet nu arbejder videre på. Ved at bruge data fra to atomprøvesprængninger - en i Gnome, New Mexico og en i Salmon, Mississippi - opdagede hun, at seismiske bølger bevæger sig hurtigere i gammel geologi end i ny. Opdagelsen har vist sig vigtig, når de skal udregne størrelsen på de sovjetiske eksplosioner, der ofte finder sted i gammel geologi. Ewing er begejstret. En kollektiv jubel løber gennem kontorerne, når nogen på instituttet gør fremskridt. Om man er ph.d.-studerende, assistent eller prisbelønnet seniorforsker, er underordnet, ingen kan undværes, alle bidrager til den store plan, når de sammen arbejder på at kortlægge og forstå den 4 milliarder år gamle klode.

Hun sidder bøjet over nogle afvigelser i de seismiske data omkring 220 kilometer nede i Jordens kappe, da Maurice Ewing banker på døren til hendes kontor.

»Undskyld, jeg forstyrrer, Inge, men jeg har noget, jeg må vise dig.«

Han rækker hende en kuvert. Den er allerede åben, hans eget navn står udenpå. Alligevel nikker han, hun skal læse.

»Hvad er det?«

»Luk op og se.«

Han ser spændt på hende.

Hun retter på brillerne, skimmer og mærker blodet stige til hovedet, kinderne bliver varme. Så lægger hun hurtigt brevet fra sig.
»The Harry Oscar Wood Award?«

Det prikker i huden, noget vildt og vidunderligt bruser og vokser inde i hende, en boblende fornemmelse fylder brystkassen ud og giver hende lyst til at græde. Hun rejser sig brat og går hen til vinduet. Har hun, en kone på 73, fortjent et af de største videnskabelige legater, der findes, kan det være sandt?

»Du er blevet fundet værdig til at modtage årets pris. Jeg har lige fået det at vide. Du får et officielt brev senere, jeg syntes bare, du skulle have beskeden med det samme. Tillykke.«

Hun stirrer på ham for at sikre sig, at det, hun oplever, er virkeligt.

Han ler og slår hænderne sammen.

»Isn’t it wonderful? Im so proud of you, Inge.«

»Er det dig, der har indstillet mig?«

Stemmen er hæs.

»Sammen med Jack Oliver og flere andre. Beno Gutenberg nåede også at lægge et godt ord ind for dig, inden han døde. Du har mange fans herovre, ved du. Læste du hele brevet? Der følger en sum penge med.«

Hendes øjne løber i vand, hun kan ikke nå at skjule det.

»Jeg så det godt. Hvordan skal jeg nogensinde kunne bruge så mange penge? Mig, der aldrig har fået lært at forbruge?«

Hun tørrer øjnene, smiler og snøfter.

»Meget kan man byde mig, men ikke det her. Jeg tåler ikke medgang!«

Maurice ler.

»Pengene vil give dig den uafhængighed, du ønsker. Det er penge til at rejse og leve for, mens du forsker. De sætter dig fri til selv at bestemme, hvad du vil beskæftige dig med, og hvor du vil arbejde.«

»Jeg er meget beæret over den moralske støtte og opbakning, der ligger i at modtage prisen, men jeg har svært ved at se, hvad jeg skal stille op med så mange penge på én gang.«
»Too bad,« siger han smilende og laver et par smæld med tungen. »Så skriv til dem og sig, at du gerne vil have dem udbetalt drypvis. Som lommepenge.«

Det er hans spøg, men sådan bliver det. Da hun modtager det officielle brev fra Carnegie Institution, skriver hun og takker og beder ved samme lejlighed om, at hun kan få pengene udbetalt lidt efter lidt, efterhånden som hun får brug for dem. I første omgang vil hun gerne bede om 1000 dollars. Alene det at skrive den store sum på papiret føles teoretisk. De penge kan hun få til at strække langt, hendes økonomiske situation har aldrig været bedre. Nu kan hun bruge en del af sin opsparing på at oprette en fond til Walt. Det er en tanke, hun har haft længe. Det skal ikke være nemme, hurtige penge, han kan bruge til at købe silkeskjorter og eau de cologne for. Meningen med fonden skal være at give ham en fornemmelse af tryghed, hun vil vise ham, at han ikke er alene, han skal vide, at han har nogen i ryggen. Måske kan fonden udfylde bare en smule af det tomme sorte hul, der står og gaber i ham. Hun må sikre Walt, når hun ikke er her mere.
Harold Jeffreys, Cambridge, januar, 1962

Hans skrivebord er et farligt rod. Kan man overhovedet tillade sig at skrive til en mand af Niels Bohrs format fra et så uordentligt skrivebord? Halvhjertet samler han nogle løse papirer i en stabel, men kommer så til at se nærmere på dem, han tænder en cigaret og fortaber sig i beregninger og notater, han ikke har set længe. Pludselig ser han dem i et andet lys og kunne godt have brugt formiddagen på at dvæle ved en bestemt detalje, men han skal skrive til Bohr, det er derfor, han sidder her, Bertha er fast besluttet og kigger ham over skulderen.

»Gør det nu, Harold. Det skulle have været gjort for mange år siden. Det kan ikke vente længere.«

Uden at bemærke, præcis hvordan og hvornår det skete, er han gledet over i rollen som den distræte professor, excentriciteten hører vel nærmest med til jobbet. Han er blevet en Cambridge-personlighed, en af dem, de studerende fortæller anekdoter om til middagene i deres dining halls. Der er nok at tage fat på, han gør det næsten for nemt for collegesatirikerne. At han har universitetets mest uigennemtrængelige arbejdsværelse og tænder den ene cigaret med den anden, er jo de rene foræringer. Desværre har han også oparbejdet et mere tvivlsomt ry som en af de elendigste forelæsere, Cambridge nogensinde har rådet over. Det stof, han med en vis klarhed og stringens løfter ud af mørket, når han lægger det frem i sine bøger, formår han med samme kraft at dræne
for relevans ved at begrave det i ligegyldige digressioner og indadvendt mumlen, når han står ved tavlen. Dén fortælling og den efterfølgende latterbølge ved langbordene i spisesalen bryder han sig ikke om at tænke på. Hans tanker og ideer spænder ben for hinanden, han ser indlysende sammenhænge og interessante spor til forfølgelse på tværs af matematikken, seismologien, astronomien, men har ikke ordene eller tålmodigheden til at få sine tilhørere med og fortsætter uden. Han er solist og har høje forventninger til sit publikum, såvel det læsende som det lyttende. Artiklerne påbegynder han ofte ud fra et enkelt notat, en spinkel ansats til en idé, som han udvikler og forfiner, efterhånden som han skriver, det er work in progress i bogstaveligste forstand. Han nægter at spilde sin egen og andres tid ved at begynde forfra med Adam og Eva hver gang. Havde det været det, han ville, var han blevet skolelærer som sine forældre. I artiklerne forudsætter han, at læseren har læst alt, hvad han tidligere har skrevet, og har samme viden som ham. Jo, han gør sig klart bedst på skrift, og nu vil han skrive et klart og venligt brev til Niels Bohr, hvor han tillader sig at gøre fysikeren opmærksom på en sag, han har overset. Det hele kom sig af, at Bertha over morgenmaden betragtede ham på sin sædvanlige tankelæsende facon.

»Hvordan går det med miss Lehmann for tiden?« spurgte hun. »Er det ikke længe siden, du har hørt fra hende?«

Bertha har en evne til at favne og forstå mennesker på en måde, som han beundrer. Hun ser, hvad de indeholder, hvad de vil i livet, og hvordan man skal omgås den enkelte for at få det bedste frem i vedkommende. Miss Lehmann har hun kun mødt kort ved to-tre lejligheder, alligevel har hun tydeligt fornemmet, hvem hun er.

»Du og miss Lehmann er som skåret ud af det samme stykke træ,« bemærkede hun, da hun mødte danskeren første gang. »Hårdt, ædelt træ med mange årer og knaster. Fuldt af modstand og overordentligt
holdbart.« Hun lo ad sit eget indfald. »Måske er det derfor, I arbejder så godt sammen.«

De sidste dage har han tænkt en del på hende, denne ædle danske trækvinde, der åbenbart har visse ligheder med ham selv.

»Jeg ved ikke, hvor hun er, eller hvad hun foretager sig for tiden. Sidst jeg hørte fra hende, var hun hjemme i København, men på vej til endnu et af sine forskningsophold i USA. Hun rejser i ét væk. Jeg tror, hun er skuffet over sit hjemland.«

»Det er da også ubegribeligt - ja, faktisk skammeligt - at den akademiske elite i Danmark ikke har bemærket hendes arbejde. Jeg er overbevist om, at den manglende anerkendelse ene og alene skyldes, at hun er kvinde. Man skulle tro, at en mand som Niels Bohr ville have en større horisont end som så. Det er vel ham, der sidder på toppen af det videnskabelige miljø derovre, han kunne gøre noget, hvis han ville.«

»Af en eller anden grund er Lehmann havnet i en blind vinkel, de ænser hende ikke. Måske har hun på en eller anden måde gjort sig upopulær, måske er det bekvemt at se den anden vej, og måske kan man netop i et lille land som Danmark slippe af sted med at se den anden vej, fordi der i mange år kun var et universitet i landet og ingen konkurrence, jeg gætter bare.«

»Du må skrive til Bohr, Harold! Som hendes gode ven og kollega er det din pligt at tale hendes sag. Spørg ham ligeud, hvorfor Inge Lehmann ikke har modtaget en eneste æresbevisning i sit eget land. Bohr vil lytte til dig. Du af alle, med dit navn og din indflydelse, kan opfordre ham til at gøre noget ved sagen.«

Han trak på det. Bohr er næsten overjordisk i magt og vælde. Sammen med Albert Einstein og Bertrand Russell regnes han for at være den største videnskabsmand i nyere tid. Efter sigende et både anstændigt og lyttende menneske, ikke en af disse akademiske krukker med et ego af astronomiske dimensioner, men heller ikke en
mand, man giver ordrer eller stiller til regnskab. Men Bertha har ret, Inge Lehmann fortjener oprejsning, og hvis ingen andre kan se det, må han være den, der siger det. Selv er han blevet båret frem af lærere og professorer, opmuntret, tilskyndet og indgydet selvtillid, siden han som 12-årig modtog sit første scholarship. Udmærkelsen blev hans vej væk fra den lille kulminelandsby, hvor husene var fugtige og lå tæt, og kulrøgen fra den nærliggende jernindustri hang som en tyk sort tåge i luften. Han var en fremmed fugl, da han landede på St. Johns. Nu er han St. Johns, og thank God for det. Med årene har han tilladt sig lidt flere særheder, og det bliver bemærket. Ved langt de fleste lejligheder, officielle som uofficielle, møder han op i skjorte, slips, jakke og benklæder, der stopper 15 centimeter over knæet.

»Det er sommer, når Jeffreys kommer i shorts,« ler folk og trækker på skuldrene ad hans fikse idé. Drengen fra kulminelandsbyen dik-terer årstiderne i Cambridge, og nogle gange er det sommer i februar. Lehmann har heller aldrig været nogen crowd pieaser. Folk som dem kommer aldrig som Niels Bohr til at samle begejstrede skarer af studerende og kolleger omkring sig, deres bidrag til videnskaben er et andet. Efter sigende skulle det være ganske normalt på Bohrs institut at gå omkring i strømpesokker og tage sig et slag bordtennis i biblioteket, når arbejdet går i hårdknude. Han prøver at forestille sig situationen. Nogle af verdens dygtigste teoretiske fysikere, Einstein, Rutherford, Planck, Bohr omkring et bordtennisbord. Det uformelle og lysten til at samle folk omkring sig har altid været en af Bohrs store styrker og måske også en del af forklaringen på hans succes. Til de såkaldte Københavnerkonferencer blev deltagerne opfordret til at spille på en legetøjstrompet, hvis de kunne lide, hvad der blev sagt på talerstolen. Hvis de derimod fandt en teori fuld af huller, affyrede de skud mod tavlen med en lille kanon, Bohr elsker den slags tant og fjas. Han åbner gerne sit hjem og sit institut for tilrejsende fra hele verden, og det er denne åbenhed og diskussionslyst, der har
fået hans tanker til at formere sig og danne skole. Intet kunne ligge fjernere fra hans eget og Lehmanns gemyt.

Fra sin plads ved skrivebordet kan han se studerende og medlemmer af fakultetet skrå gennem First Court i raskt tempo, alene eller to og to. Deres linjer skærer hinandens og danner et usynligt mønster på den symmetriske plads, når de bevæger sig i målrettet gang mellem de fire punkter på collegelivets akse, boligen, forelæsningerne, biblioteket, spisesalen. Han falder i staver, kommer til at glane. Bertha lægger nænsomt sin hånd på hans skulder og hæver øjenbrynene, da hun ser det tomme papir i skrivemaskinen foran ham.

Han nikker og rømmer sig, retter ryggen og skriver.

Cambridge, January 24th, 1962

Dear doctor Bohr,

Han har fulgt Bohrs arbejde, siden han præsenterede sin atommodel i 1913, bare 27 år gammel. At en så ung mand kunne fremsætte en så vidtrækkende og kontroversiel teori om atomets opbygning og opnå umiddelbar anerkendelse og berømmelse, ansporede ham i hans eget arbejde.

»Skriv nu det brev, Harold. Det er kun dig, der kan gøre det. Du skylder hende at skrive det brev.«

Så gør han det.

I brevet giver han udtryk for sin dybe respekt for Bohrs virke og for dansk naturvidenskabelig forskning generelt. Hvor ville vi være uden Tycho Brahe, Niels Steensen, H.C. Ørsted og Bohr selv. Og hvor ville seismologien og geofysikken være uden Inge Lehmann, der med sin metode, sit klarsyn og sin utrættelige arbejdsindsats har bidraget til en grundlæggende forståelse afjordens opbygning.
Han tillader sig derfor at udtrykke undren over, at hun endnu ikke har modtaget hverken udnævnelser eller æresbevisninger i sit eget land. Hvad skyldes denne sendrægtighed, formaster han sig til at spørge. Han overvejer kort, om han skal nævne professoratet i 1952, men lader det ligge. I stedet afslutter han med at opfordre Bohr til at overveje, hvad der kan gøres i Danmark for at anerkende Lehmanns enestående bidrag til videnskaben. Da han sender sit brev dagen efter, kan han stå inde for hvert et ord. Når påskønnelsen ikke kommer af sig selv, er det kun fair og rigtigt, at nogen gør opmærksom på dette åbenlyse svigt.

Nogle uger senere er der nyt fra Niels Bohr. Han takker for interessen i danske forhold og vil tage den venlige opfordring til efterretning. Han har skrevet til direktøren for Geodætisk Institut, Niels E. Nørlund, for at få hans mening om sagen. Det sidste lyder ikke alt for lovende, men selv Bertha er enig i, at han foreløbig ikke kan gøre mere. Nu må danskerne selv klare resten.
Inge, København, maj, 1962

Sidste år publicerede hun en artikel i The Earth Today, som hun dedikerede til Harold Jeffreys. Deres samarbejde og korrespondance har været en uvurderlig hjælp for hendes forskning lige siden 1927. Harold er en charmør og på mange måder stadig en stor dreng. Hun må bestandig sætte ham på plads, når de arbejder sammen, men de lader det ikke komme imellem sig. For han er også en kær gammel ven og det eneste menneske i verden, der kan finde på at ringe hende op på de mest umulige tidspunkter af døgnet, fordi han ikke kan vente med at overbringe en god nyhed. Sidste år vækkede han hende klokken to om natten, bedst som hun endelig var faldet i søvn.

»Inge, dear, forstyrrer jeg dig?«

»De fleste arbejdende mennesker sover på det her tidspunkt, Harold. Kunne det ikke have ventet til i morgen?«

Hun sukkede.

»Men selvfølgelig.« Der var ironi i stemmen, han lavede en kunstpause. »Hvis du mener, det kan vente til i morgen, så lad os endelig sige det.«

Han er en drillepind.

»Nej, så lad mig høre. Nu har du jo vækket mig.«

»Ja, undskyld, men tro mig, det, jeg ringer for at fortælle, er værd at miste en smule nattesøvn for.«

»Hvad da, er der sket noget?«
Hun satte sig op i sengen.

»Ja gu er der sket noget. Har du fulgt jordskælvet i Chile?«

»Selvfølgelig har jeg det.«

»Men du har ikke hørt det nyeste?«

»Harold, you’re being cryptic, get to the point, piease. Det er sent, og jeg har en travl dag i morgen. Hvad er det, du vil fortælle mig?«

»Jo, de nye elektroniske regnemaskiner, du ved, dem, jeg ikke har så megen fidus til, well, måske er de ikke så tossede endda.«

»Harold.«

»De nye elektroniske regnemaskiner er efter sigende blevet brugt til at analysere jordskælvet i Chile og en række andre jordskælv.«

»Og?«

Hun svingede sine småblomstrede natkjoleben ud over sengekanten og tændte lyset.

»Tilsammen bekræfter analyserne din hypotese om Jordens indre. Med de nye maskiner og den viden, der er kommet til siden, kan din teori nu bevises. Du havde ret!«

Hun stirrede frem for sig, munden var tør, hjertet hamrede så hårdt, at det måtte kunne ses uden på tøjet.

»Inge, hører du, hvad jeg siger? Din tese i P’ vil gå fra at være en tese til at være et alment accepteret faktum. Du kan nu med al ret hævde, at du er kvinden, der opdagede Jordens indre kerne. Nu findes beviset!«

Hun sad ret op og ned med fødderne mod det kolde trægulv, håret faldt ned over hendes skuldre, kroppen og hænderne skælvede, telefonrøret måtte hun lægge fra sig. Harold talte videre nede på natbordet.

Hvad gør man, når det, man har ventet på i 26 år, endelig sker?

»Hallo, Inge? Er du der? Jeg er ikke sikker på, at du har hørt, hvad jeg siger til dig. Du kommer til at gå over i historien!«
Hun greb hurtigt telefonrøret, tørrede øjnene og rettede sig op.

»Yes, Harold, I heard you. That is splendid news, I’m very pleased. Thank you for calling. Send my love to Bertha. Goodnight now.«

Nyheden spredte sig hurtigt over hele verden og faldt tilfældigvis sammen med, at hun netop havde formuleret sin nye teori om en diskontinuitet i kappen. Ikke længe efter blev hun kontaktet af et amerikansk tidsskrift. De ønskede at fortælle historien om hendes opdagelser og skrev for at høre, om hun kunne afse tid til et interview. Hun betakkede sig for så et par uger senere at modtage endnu et brev, hvor de spurgte, om hun havde et foto af sig selv, de måtte bruge. De var gået videre og havde forfattet artiklen uden hendes hjælp.

Jeg ligger desværre ikke inde med noget foto til Deres artikel, lød hendes korte svar.

Alligevel havnede hun den 5. august 1961 på forsiden af Saturday Review. De havde klippet hende ud af et gammelt gruppebillede, der måtte være taget i Lamont, og brugte udsnittet som illustration sammen med en tegning, der viste et rødligt tværsnit af Jorden. Artiklen var slet ikke så ringe, skribenten havde sat sig ordentligt ind i sagerne. Hun har lagt tidsskriftet i en kuvert og gemt det, mest på grund af forsiden. De har tegnet Jorden op med en lys rød, indeni ligger den flydende kerne i en dyb lilla, og inderst inde ligger den så, hendes kerne. Lidt mindre end månen og 5000 grader varm. Lille, kompakt og ildrød.

Kort efter henvendte Berlingske Tidende sig. Avisen ønskede at fortælle hendes historie og ville gerne vide mere om den nye teori. Hun udbad sig betænkningstid og håbede, at journalisten kom fra det, men han blev ved. Da hun ikke kunne finde på flere undskyldninger eller udskyde det længere, indvilligede hun i at lade sig interviewe i sit hjem på den betingelse, at hun fik artiklen til gennemlæsning, så der ikke opstod fejl eller misforståelser. Hun
har gemt artiklen, der havnede på forsiden af 2. sektion søndag den 10. september 1961.

Dansk kvinde opdagede Jordens indre kerne

Historien om den 73-årige danske statsgeodæt, der gjorde en opdagelse, som ingen ville tro på i flere år, er aldrig fortalt i en dansk avis. Dertil har hun været for sky og beskeden. Men når amerikanerne kan bruge hende som »cover story« og i øvrigt har givet hende et legat, der giver hende mulighed for at rejse og helt frie muligheder for at forske de kommende år, er der grund til at drage hendes usædvanlige løbebane frem i søndagsavisen. Men glad var hun ikke for det.

Artiklen var lang og grundig. Journalisten havde kontaktet flere af hendes kolleger, blandt andet en doktor Hodgson og fået ham til at udtale sig om den »pinlige nøjagtighed« i hendes arbejde.

-	Det er en hyldest til miss Lehmanns nøjagtige observationer og skarpsindige hjerne, at hun har kunnet skabe sig en fornem karriere indenfor dette vanskelige undersøgelsesområde.

En ny teori

Selvom det er otte år siden, seismologen trak sig tilbage fra sin stilling på Geodætisk Institut, er hun fortsat særdeles videnskabeligt aktiv. Og hun har netop i disse dage fremsat en ny teori, som atter vækker skepsis i forskernes rækker.

-	Men jeg er sikker på, jeg har ret, siger hun. Og så må jeg jo finde mig i, hvis man først vil anerkende det efter min død.
For at forstå den nye opdagelse bør man vide, at der i den øverste del afjordens kappe findes et lag, hvor jordskælvsbølger bevæger sig med mindre hastighed end andre steder. Der har været stor uenighed om, hvor man skal placere dette lag. Den danske forsker mener at kunne fastslå, at det ligger dybere og har en væsentlig anden karakter end hidtil antaget. Hun er her i uoverensstemmelse med bl.a. den afdøde berømte seismolog professor B. Gutenberg.

- Men måske har vi begge ret, siger hun. - Det kan være, at laget ikke har den samme placering overalt på jordkuglen.

Foreløbig har Inge Lehmann publiceret sin teori i det engelske tidsskrift The Geophysical Journal. Det er sket i et nummer, som netop er udgivet til ærefor den store engelske geofysiker Sir Harold Jeffreys.

Artiklen var flankeret af et stort foto med teksten:

Statsgeodæt magister Inge Lehmann fotograferet i sit hjem i København.

Teksten er for så vidt udmærket. Billedet kunne hun godt have været foruden.

Inge, København og New York, 1964

Brevet fra Columbia University er skrevet på tungt struktureret brevpapir, universitetets monogram med kongekronen i mørk blå står præget i øverste højre hjørne. Jeg er glad for at kunne meddele Dem, at Columbia University ønsker at udnævne Dem til æresdoktor, skriver universitetets præsident. I erkendelse af Deres store forskningsindsats indenfor seismologien ... Der vil være en højtidelighed i New York, som de håber, hun har tid og mulighed for at deltage i. Hendes første reaktion er at sætte sig på den nærmeste stol og tudbrøle. Da hun har sundet sig, bliver hun urolig. Hun er 76 år gammel og mærker en ny træthed i kroppen, en uvilje mod uforudsete begivenheder. Rejserne, møderne i de forskellige videnskabelige selskaber og foreninger, foredragene, henvendelserne fra forskere og universiteter i hele verden er begyndt at slide på hende. En hemmelig, forræderisk tanke er begyndt at dukke op; hvor ville det være befriende at kunne tilbringe en lang uforstyrret sommer i Holte. Dufte til syrenerne, klippe roserne, gå bag plæneklipperen. Udnævnelsen betyder alt, den kommer bare så pludseligt. Naturligvis vil hun gerne deltage, der er intet, hun hellere vil, hun skal bare lige begribe det hele og finde modet. Som hun forstår det, skal ceremonien foregå under pomp og pragt med mange doktorale udnævnelser og et stort publikum og, selvfølgelig, den amerikanske favorit, en parade. Tanken om at skulle marchere forbi en forsamling af vildt fremmede mennesker gør
hende fysisk utilpas. Det er dyret indeni. Den gamle rædsel for skuespil og forstillelse.

»Det kræver en god kjole at gå parade,« siger Harriet, da hun kommer til te dagen efter. »Og du, der ikke har været i en kjoleforretning i 30 år.«

Harriet læner sig frem og hiver lidt ud i hendes mørke hver-dagsnederdel.

»Den der har jo nærmest sat sig som et ekstra lag hud på dig. Jeg kan ikke huske at have set dig i andet, siden vi blev studenter.«

»Vrøvl, jeg har masser af helt og godt tøj i skabet. Og jeg kan altid melde fra,« siger hun og mærker en øjeblikkelig lettelse falde ind over sig. Den mulighed findes trods alt, hun er et frit menneske, hun bestemmer selv.

»Måske kan jeg modtage doktoratet in absentia og helt slippe for alt postyret.«

»Sludder!« Harriet drikker den sidste sjat te i sin kop og rejser sig. »Selvfølgelig skal du tage derover og tage imod din pris. Når verden vil omfavne en, må man åbne sine arme. Det kan så hurtigt gå den anden vej igen.«

Et par dage efter ringer Ruth Simon. Normalt skriver de sammen, men i dag synes Ruth åbenbart, at et dyrt oversøisk opkald er på sin plads.

»Inge! Doc har lige fortalte mig om æresdoktoratet. Jeg er så glad på dine vegne, tillykke, kæreste.«

»Tak, tak, Ruth. Det er sødt af dig at ringe.«

»Jeg kommer ned og overværer ceremonien. Jeg får mine børn passet!«

»Det må du endelig ikke gøre. Jeg overvejer selv at blive væk.«

»Hvad siger du? Men hvorfor dog? Er du syg?«

»Nej, jeg har det såmænd ganske udmærket.«

»Hvorfor kommer du så ikke til ceremonien? Er det din spøg?«
»Jeg ved ikke, om jeg magter at rejse den lange vej. Og paraden. Det hele kommer lidt bag på mig.«

Hun tier lidt.

»Der er også noget andet.«

»Hvad da?«

»Jeg har ikke noget at tage på.«

Ruth ler i den anden ende af røret.

»Sludder, Inge, du er altid så pæn og velsoigneret. Jeg er sikker på, at du har masser af kjoler, du kan tage på.«

»Den sidste kjole, jeg købte, er 30 år gammel.«

»Jamen, så er det her måske en af de sjældne lejligheder, hvor du må gå ud og købe dig en pæn kjole. Jeg ville ønske, jeg selv kunne tage med dig, det kunne være sjovt med en lille shoppetur. Tag din søster med, eller en veninde. Lav en dag ud af det!«

»Jeg bryder mig ikke om at gå ind i en kjoleforretning, når jeg har masser af udmærket tøj i skabet. Jeg har aldrig brudt mig meget om at købe nyt tøj. Det lyder sikkert fjollet i en smart ung dames ører, men det er nu engang sådan, jeg har det.«

Nu slår Ruth om og bliver praktisk.

»O.k., godt. Hvad så med den brune kjole, du havde på til afskedsfesten, sidst du tog herfra? Den klæder dig godt, og den fremhæver din slanke figur.«

Hun studser lidt, det sker ikke hver dag, at nogen omtaler hendes figur.

»Det er jo den, jeg taler om. Den er 30 år gammel, og den har jeg haft på så tit.«

»Den er nydelig, og New York har aldrig set den før. Tag den på! Så er problemet løst, og du kan rejse herover og tage imod den hyldest, du fortjener.«

To måneder senere modtager hun æresdoktoratet ved en højtidelig ceremoni på Colombia University. Under den blanke kappe
og den formelle graduation-hat, som de nye æresdoktorer bærer til paraden, har hun sin brune kjole, en brun cardigan, brune nylonstrømper og et par sorte sko med en lille kilehæl. Håret har hun fået sat hos en damefrisør. Ruth fik hende overtalt i morges og gik selv med.

»Det er min gave til dig, Inge. I dag er din store dag. Og husk nu at tage anerkendelsen til dig. Nyd den og gem den dybt i dit hjerte. Der er ikke mange mennesker, der oplever det her.«

Hun har stridt imod og frygtet hurlumhejet omkring ceremonien, men da præsidenten for Columbia University læser hendes navn op fra talerstolen og fremhæver hende som den eneste kvinde blandt årets udnævnelser, går det op for hende, at netop dette, at sidde blandt nogle af verdens førende akademikere og videnskabsfolk og være en af dem, en udvalgt, en ligeværdig, er, hvad hun har efterstræbt hele sit liv. Begrundelsen for æresdoktoratet falder som frisk sommerregn i et udtørret bed, og hun suger den til sig med samme tørst. Forskningsmidlerne fra Harry Oscar Wood-legatet var rare at få, men dette overgår alt. Dette øjeblik definerer hele hendes stræben.

Nu kan hun kalde sig doktor.

»Congratulations, Doc,« siger Maurice, der også er mødt op. »You had it coming.«

Med to fingre laver han et V for Victory. Han smiler fra øre til øre og holder så hænderne ud for sig som for at indramme billedet af hende i kappen og med graduation-hatten på hovedet.

»If anyone deserves this, it’s you.«

»Tak, Maurice. Jeg er glad for, at jeg tog imod invitationen om at komme til Lamont dengang for mange år siden. Tak, fordi du insisterede. Du burde stå her under hatten med mig.«

»I Texas tager vi aldrig et nej for et nej.«

»Stil jer op ved siden af hinanden, så tager jeg et billede,« siger Ruth, der altid er så rask i det.
»Og det gik jo fint med kjolen,« hvisker hun, da de lidt senere sætter sig ind i en taxa. Maurice har inviteret på middag på et fornemt italiensk spisested et eller andet sted i den store by.

Det bliver sent, langt over hendes sengetid, før hun er tilbage på hotelværelset ved Columbia Circle. Alligevel ligger hun stiv som et bræt i sengen og stirrer op i loftet. Piease put me in a very quiet room, plejer hun at skrive til hotellerne, når hun reserverer et værelse. I’m not a very good sleeper. Denne gang skyldes søvnløsheden ikke larm fra gaden eller andre hotelgæster. Lige inden hun rejste til New York, modtog hun en formel tysk skrivelse, der på to linjer bekendtgjorde, at hun var blevet tildelt den prestigefulde Emil Weichert-medalje fra Deutsche Geophysikalische Gesellschaft. Man skulle næsten tro, at der var tale om en fysisk lov - eller er det en psykologisk? Loven om tiltrækning, kunne man kalde den. Loven om, at medaljer tiltrækker medaljer. I årtier har hun analyseret og endevendt seismogrammerne, hun har forsket og publiceret, nogle gange endda med en vis tyngde, uden at nogen har ment, at hendes indsats var værd at takke for. Så får hun én hædersbevisning, og fra den ene dag til den anden vender billedet. Nu hænger de medaljer på hende, som man hænger pynt på et juletræ. Skeptikeren indeni stejler, leder efter fejl, bærer nag. Hvorfor først nu, hvorfor er det kun udlandet, der anerkender hendes forskning, hvorfor fik hun ikke professoratet i 1952, og hvorfor bliver hun ikke tilbudt medlemskab af Videnskabernes Selskab? I USA, Canada, Storbritannien, Tyskland, Frankrig, Italien regnes hun for en pioner, men ikke i Danmark, hvor små hundrede prominente herrer fra den historisk-filosofiske og den matematisknaturvidenskabelige klasse sidder tungt på taburetterne i det gamle fine palæ på H.C. Andersens Boulevard. Hun skammer sig over at tænke på den slags i dag. Det nytter ikke at spolere medgangen ved at dvæle ved det, der ikke er lykkedes, men nogle ting er så gode, at
hun er nødt til at ødelægge dem. Hendes knæ er som stivnet gips, leddene er ømme, synet og hørelsen svigter, og her, i forfaldet og tilbagetrækningen, sker det, hun altid har ønsket sig. Hun er 76 år, og hendes største drøm er lige gået i opfyldelse.

*

Hun har fået et par raske unge mænd til at tømme lejligheden på Kastelsvej for borde og stole og stegt over 80 frikadeller. Kartoffelsalaten køber hun færdig. Sidst på eftermiddagen forsøger hun at danne sig et overblik over traktementet og kommer i tvivl om, om hun har købt mad nok. Hun må supplere med et eller andet, måske de gode pølser på glas hos Irma, men hvor mange skal hun købe? Hun ringer til Tyges Marianne, som er en dygtig husmor og tilmed et sødt og fornuftigt menneske, to ting, der ellers sjældent følges ad.

»Ja, undskyld ulejligheden, Marianne, men jeg ville bede dig om et råd. Jeg har købt kartoffelsalat til i aften og beregnet 150 gram til hver og to frikadeller. Først troede jeg, at det ville række, men jeg har lige indset, at jeg må spæde op med pølser på glas. Hvor mange vil du mene, der går per person? Jeg vil jo nødigt købe hverken for meget eller for lidt.«

»Pølser på glas, siger du, Inge? Mon ikke du bare skal regne med én pølse per person, det tror jeg må være rigeligt.«

»Tak, så bliver det sådan. Jeg glæder mig til at se jer i aften.«

»Og du kan tro, vi glæder os til at komme, Inge. Tak for invitationen.«

Punch og vin er der også og en stor lagkage fra det gode konditori på Østerbrogade. Da hun kom hjem fra New York, fik hun sådan en lyst til at samle familie og venner og sige dem tak. Hun inviterer ikke så ofte, men i aften skal det være. Gamle skolekammerater
og studievenner, onkler, tanter, fætre, grandnevøer og grandniecer. Ebba, Walt, moster Signe og Lis kommer selvfølgelig også. Hvem skulle have troet, at moster Signes lille Lis en dag ville blive landets første kvindelige handelsminister, ni børn har hun også. Da Hans Hedtoft udnævnte hende i 1953, lød der mange skeptiske røster. Denne nye cigarrygende minister, kunne hun nu både være mor til en stor børneflok og passe sin ministerpost forsvarligt? Det kunne hun, og i dag ser hun ofte Lis Groes omtalt som en kvindelig pioner. Hun hæfter sig ved udtrykket, fordi det også blev brugt om hende ved udnævnelsen i New York. Lige inden gæsterne kommer, får hun den idé, at hun vil tage imod i kappen og graduation-hatten fra ceremonien på Columbia University. Velkomsten vækker lykke, stuen er fuld af mennesker, der drikker punch og taler i munden på hinanden. Walt tager billeder og sørger for musikken. Hun tæller sine gæster, den eneste, der ikke er kommet, er Harriet. Hvorfor skal hun altid komme for sent, hun kan ikke få sin tale overstået, før hendes søster er her, hun går hen til Walt.

»Hvor bliver din mor af? Klokken er otte, jeg havde inviteret til klokken syv.«

»Mors veje kender ingen, men når der er gratis mad og al den vin, hun kan drikke, skal hun nok dukke op før eller siden.«

Endelig lyder ringeklokken.

Uden for døren står Harriet med rød mund i mors pels. Hun øjer hurtigt den sorte kappe og graduation-hatten og bryder ud i sin lille klare sølvlatter.

»Men gud, Inge, jeg vidste da ikke, at det var karneval!« siger hun, og først nu går det op for hende, hvor fjollet hun må se ud i sit kostume. Harriet stoltserer ind i stuen i den pels, som var væk, da de skulle rydde mors lejlighed for mange år siden. Et forsvindingsnummer, hun altid har nægtet ethvert kendskab til.

Foran spejlet på badeværelset kan hun godt se, at hun ligner en,
der skal til udklædningsfest. Pludselig har hun mere lyst til at gå ud og sige farvel i stedet for at byde velkommen. Ingen kan få hende til at tabe fatningen som Harriet. Hun hænger kappen på bøjle og lægger graduation-hatten tilbage i æsken. Så går hun tilbage til stuen og slår på glasset.

»Jeg vil gerne sige jer alle sammen tak, fordi I er kommet. Det var jo, fordi jeg har været så længe borte, at jeg gerne ville se jer alle sammen igen, men det lader til at være sivet ud, at der også kunne være en anden anledning. Det er dog ikke derfor, vi er her i dag. Det eneste, jeg vil sige om mit arbejde derovre, er, at jeg arbejder sammen med flere unge mennesker, og det er lidt en sær tanke, at jeg om ikke særlig længe må lægge op, mens de kan arbejde videre med de problemer, hvis løsning jeg også gerne vil se.«

Talen bliver for lang, alligevel får hun ikke sagt det, hun gerne vil sige. Hun ville gerne have takket for loyalitet og venskab gennem mange år, men ordene falder ikke, som de skal, det bliver en tam omgang. Efter nogle minutter begynder folk at tænde cigaretter og glane længselsfuldt mod buffeten.

»Men ved I hvad, det kan alt sammen være meget godt, for nu er I sultne, så jeg vil slutte af med at sige velkommen og velbekomme og tak, fordi I kom.«

Det er Harriets skyld, Harriet ødelagde festen. Hendes bemærkning svider flere uger efter. Hun skammer sig over at have ført sig frem, og da Walt sender hende en lille stak billeder fra festen, river hun dem med graduation-hatten og kappen midtover og kyler dem ud.
Harriet, Gentofte, 1968

»Æresdoktor mig her og fødselar mig der, alle skriver efterhånden om hende. Politiken, Berlingske Tidende, selv Jyllands-Posten har fundet plads til hende i deres spalter. Så fylder hun 80, så bliver hun udnævnt til æresdoktor ved Københavns Universitet. Det var slet ikke gået op for mig, at Inge pludselig var gået hen og blevet en verdenssensation.«

»Jo, jo. Selv de svenske aviser skriver om din berømte søster. Jeg har taget artiklen med, så du kan se den.«

Hun har sendt et lykønskningskort til æresdoktoren, men har intet hørt tilbage. De fleste nyheder får hun efterhånden fra fætter Johannes.

»Engang var jeg den berømte søster! Hvorfor skal jeg læse om min egen søster i avisen, hvorfor hører jeg ingenting fra hesten selv? Er hun på ferie? Jeg har ikke hørt fra hende, siden hun fyldte 80.«

»Hvorfor spørger du ikke Inge selv? I to gamle søstre burde begrave stridsøksen en gang for alle og begynde at tale ordentligt sammen.«

I gamle dage var det hende, man kunne læse om i aviserne. Nu må hun i stedet sidde her sammen med sin fætter og udarbejde en lang liste over sin finansielle stilling, og det er ikke opmuntrende læsning. Johannes forsøger at hjælpe hende, men hvad skal han gøre, trylle kan han jo ikke. Og imens farter Inge omkring i Amerika, når hun da ikke er i Norge eller Østrig for at stå på ski. Det er stadig ikke
lykkedes hende at forstå, hvorfor hun selv sakkede bagud af dansen. Kan nogen venligst fortælle hende, hvor hun trådte forkert, hvordan kunne hun, der havde alt, havne så langt fra altings centrum? I deres gode perioder havde hun og Paul store planer, de ville købe en gammel villa og stifte et alderdomshjem for pensionerede skuespillere i Klampenborg.

»Vi køber et dejligt sted, og så kan folk leje sig ind. Vi kunne have det så morsomt, forestil dig alle vores gamle venner og kolleger under samme tag. Måske kunne vi endda tjene en skilling på det,« sagde Paul, når han var i dét humør, men så blev han syg og døde.

Hun har måttet hyre landsretssagfører Bruun, men det eneste råd, han har givet hende, er at bruge alt, hvad hun har af formue, for at kunne få mere hjælp af det offentlige. Sølle 523 kroner om måneden har hun i folkepension. Dertil kommer et legat på 1200 kroner om året fra Skuespillerforeningen. Endnu har hun et par enkelte gamle papirer tilbage, men renten er så lille, at den ikke er værd at tale om. Walt siger, at hun jamrer for meget, han kan ikke holde hende ud. Johannes er efterhånden den eneste, der gider høre på hende, men han taler kun om Inge.

»Se her, hvad svenskerne skriver om hende. Hun er en rigtig Leh-mann. Hende kan vi være stolte af, Harriet.«

»Ja, engang var det mig, de skrev om, Johannes. Nu tror folk sikkert, at jeg er død.«

Hun fnyser.

»Tænk at gøre en gammel dame på 80 til æresdoktor. For nogle år siden fik hun en guldmedalje fra Videnskabernes Selskab, vidste du det? Men det var ikke fint nok til Inge Lehmann. Hun tog den aldrig ud af æsken. Hvis hun ikke kunne blive medlem af det fine selskab, var hun hellere fri.«

»Hun opfattede den medalje som en trøstepræmie, og jeg forstår
hende godt. Det var en tarvelig form for anerkendelse, de skulle have optaget hende som fuldgyldigt medlem for mange år siden.«

»Jo, jo, men man kan måske også blive for fordringsfuld. Jorden holder trods alt ikke op med at dreje rundt, bare fordi hun kommer og siger, at den har en indre kerne.«

Hun sidder med benene oppe. Ryggen og hofterne gør ondt, hun er temmelig dårligt gående. For nogle måneder siden faldt hun og var hos lægen, men han negligerer hende og siger indirekte, at hun er hypokonder. Nu har hun været nødt til at tage fat i fætter Karl, overkirurgen, heldigvis råder familien over sine egne læger. Karl har konstateret, at det er årebetændelse, der giver de mange smerter. Han mener, at det kan være en lidelse, hun pådrog sig, da hun fik Walt for 50 år siden, det er bare aldrig blevet opdaget. Og hun, der altid har været så gesvindt og let til bens.

»Hvordan går det ellers med dig, Harriet? Kan du holde humøret oppe?«

Johannes har trukket en stol hen til sofaen.

»Jo, jeg kæmper såmænd min helt egen livskamp her, ikke at den kan interessere nogen, det er jeg godt klar over. Jeg ligger i krig med overboen. Det optager en del af min tid. Hun påstår, at røgen fra mine cigaretter stiger op til hende, og nu siger hun, jeg ikke må ryge i min egen lejlighed! Har du hørt mage til vrøvl? Er der andet, jeg ikke må gøre for Dem, fru Sørensen, spurgte jeg sødt. Generer det Dem også, at jeg synger i badet? De vil måske have, at jeg skal gå ud på altanen, hver gang jeg skal nyde en cigaret? Ha, ha. Det kunne være kønt, så kunne jeg jo ikke bestille andet. Og jeg skal finde mig i, at den tykke flodhest tramper omkring tidligt om morgenen, så jeg ikke kan sove efter klokken 8. Så jo, det går der megen tid med.«

»Hvordan klarer du dig i hverdagen? Får du nok at spise, læser du stadig bøger, husker du at gøre lidt rent?«

»Se dig omkring, jeg er proper, som min mor var. Det er i hvert
fald én ting, den store Inge Lehmann ikke kan skyde mig i skoene. Ved du, Johannes, at jeg aldrig har haft fremmed hjælp i huset, selv ikke da jeg havde børn og stor karriere? Jeg har altid klaret alting selv. Jeg har i lange perioder formået at leve værdigt under det minimum, som kan siges at være sømmeligt for en person af min oprindelse, uddannelse og menneskelige status. Men det er der ingen, der skriver om i aviserne, næ nej, en kvinde, der formår at opdrage et barn og holde hus og være hustru, samtidig med at hun passer en karriere som kongelig skuespillerinde, det er der ingen forsidehistorier i, det er bare det, der forventes.«

»Der er ingen, der beklikker din værdighed, Harriet, men var det ikke en idé at søge ind på Skuespillerforeningens hyggelige hjem? Måske ville det give dig en bedre hverdag?«

»Jeg hører ikke hjemme på noget alderdomshjem! Desuden har jeg fra flere sider erfaret, at man ikke bliver honnet behandlet af personalet derude. Jeg har gentagne gange søgt San Cataldo om et kurophold, og jeg er endda medlem af foreningen, men jeg får kategorisk afslag, hver gang jeg søger, og jeg har ikke råd til at købe mig ind. Det er, som om der er skjulte kræfter, der bekæmper mig, Johannes.«

»Må jeg have lov til at foreslå en lille hjælp fra Inge. Hun vil givetvis gerne træde til, nu hvor det ser lidt sort ud med det pekuniære.«

»Aldrig! Jeg vil under ingen omstændigheder have så meget som en øre fra Inge og være tvunget til at høre for det til evig tid. Så kan hun sidde i Californien eller Tyrol, og hvor hun ellers holder ferie, og hovere over, at jeg har brug for hendes penge. Ved du, at det tog os næsten 20 år at enes om arven efter mor, og hun efterlod os stort set ingenting! Inge bader i penge, alligevel kunne hun ikke unde mig, at jeg skulle arve mors pels, og der er mere. Den arvesag ... Jamen, jeg siger dig. Havde det stået til Inge, var den pels røget på forbrændingen, før den endte på mine skuldre.«
Nu taber fætter Johannes tålmodigheden.

»To gamle søstre som jer, der ikke taler sammen. Det er det mest fjollede, jeg længe har været vidne til. Jeg kan ikke flintre rundt som mellemled mellem jer to. Og hvad enten du kan lide tanken eller ej, Harriet, så er vi snart nødt til at skaffe dig en plejehjemsplads. Du får sværere og sværere ved at klare dig selv, du har hverken vådt eller tørt i huset, når jeg kommer og besøger dig. Jeg synes ikke, du har bevist, at du kan passe ordentligt på dig selv, som du lovede mig, sidst jeg var her.«

»Jeg mindes ikke at have lovet dig eller nogen anden noget som helst.«

»Vær nu sød, Harriet.«

»Mit liv blev først tåleligt, da jeg holdt op med at være sød.«

Der er ingen forståelse, ingen respekt nogen steder fra. De er alle sammen ude efter hende.

5.	del

Den sidste artikel

Inge, København, 1981

Telefonen vækker hende en morgen i oktober. Hun famler efter brillerne, leder efter morgenkåben, alt i hende stritter imod, da hun vakler hen over det kolde gulv. Hvis ikke hun når at svare, holder den måske op med at ringe, og hun kan krybe tilbage i seng og slippe for den meddelelse, nogen prøver at levere til hende. Da telefonen har kimet seks gange, bliver der stille. Så ringer den igen.

»Godmorgen, frue, de taler med Vagn Østerbye fra Aarhus Politikreds, jeg beklager tidspunktet, men kan De bekræfte, at De er Inge Lehmann, Walt Rosenbergs moster?«

Sveden slår ud i tindingerne og ned langs nakken, hun sætter sig på den lille taburet ved telefonen i stuen.

»Ja, det er mig. Er der sket noget? Er der sket noget med Walt?«

Da stemmen i den anden ende har sagt, hvad den skal sige, hiver hun efter vejret, ude af stand til at tale eller svare. Hun kan lugte sig selv, en skarp rå lugt.

Stilheden får betjenten til at snakke for meget, gid han ville holde sin mund.

»Hvordan kunne det ske?« hvisker hun.

»Er De alene, er De o.k., har De nogen, De kan ringe til? Fru Lehmann, hører De, hvad jeg siger? Det er vigtigt, at De ikke er alene lige nu. Jeg kan sørge for, at der kommer et par folk ud til Dem. Jeg kan ringe til Deres familie, skal jeg ikke lige gøre det?«
Som om selskab skulle kunne gøre nogen som helst forskel, når Walt er død.

»Jeg har været alene i 93 år. Jeg klarer nok også at være alene i dag.«

Hun lægger røret på, og først da kommer skriget, en hæs og hæslig lyd fra struben, hun ikke forbinder med sig selv. Walt var på vej til Aarhus Teater på cykel tidligt i morges, da han blev kørt ned af en lastbil. Han var død på stedet. Om det var en højresvingsulykke, eller hvad det var, kunne hun ikke få at vide. En hvid smerte i brystet, hun må læne sig forover for at få vejret, gemmer hovedet i hænderne, hvorfor fik hun ikke ordentlig besked af betjenten, hun må vide præcis, hvad der skete. Walt var en erfaren cyklist, hun prøver at forestille sig, hvordan han må have haft det, siden det kunne gå så galt. Har han kørt i sine egne tanker, var han trist til mode, uopmærksom, påvirket af medicin eller alkohol, eller kørte han bare uden lys på, hvordan kunne det ske?

»Vi har fortalt Dem alt, hvad vi ved. Der står død på stedet i rapporten. Det må betyde, at han ikke led. Alt andet end det må vel næsten være underordnet, når det nu endelig skal være. Kan det ikke være lige meget, præcis hvordan det skete?« siger den fremmede stemme i røret, da hun ringer til politistationen for fjerde gang og beder om en uddybende forklaring.

»Det er meget få ting i verden, der er lige meget, unge mand. Enten har alt betydning, eller også har intet betydning.«

*

Hun ankommer til kapellet med Tyge. Da han hjælper hende ud af bilen, forsvinder benene under hende. Beskeden om Walts død faldt ned i hendes verden for tre dage siden. Tyge hanker op i hendes arm og lytter tålmodigt, da hun refererer sine samtaler med de hjerteløse betjente.
»Nu har de sendt en rapport, men jeg forstår stadig ikke, hvordan det kunne ske.«

Tyge klapper hendes hånd.

»Du har fået et chok, Inge. Vi skal holde lidt øje med dig. Du har gjort så meget for Walt, I to havde noget særligt sammen, det kunne alle se. Han talte altid om dig, det var lige før, han pralede.«

»Pjat. Det er alt for længe siden, jeg sidst har set ham. Han havde så travlt med sine venner og teatret. Og nu kommer jeg aldrig til at se ham mere.«

Alle dør omkring hende. Ebba døde sidste år. Harriet døde i 73, og året efter var det Maurice. Tabene vælter hende omkuld. Midt i sorgen over Harriet var det dog en trøst, at hun kom værdigt herfra. De sidste år tilbragte hun på et fremragende plejehjem ved Gentofte Sø, hvor det lykkedes hende at få sin søster installeret på grund af den mondæne adresse.

»Jeg hører slet ikke hjemme her, men jeg holder så meget af udsigten over søen,« fastholdt Harriet stolt, selv da hun ikke længere kunne holde sig selv ren. Hun besøgte sin søster en gang om ugen og betalte hendes husleje de sidste år. Den kolde krig mellem dem stilnede af, en form for fred faldt ind over dem. Af og til rammes hun stadig af et sugende savn efter sin søster, der ligger anonymt begravet på familiegravstedet i Hørsholm. Forurettet og sylespids til det sidste, men stadig hendes elskelige lillesøster og nærmeste familie. Det tog hende flere år at komme sig over Harriet og Maurice, og så døde Ebba. Der er dage, hvor det kan være svært at få øje på en mening med at stå op om morgenen. Walt blev bare 63 år gammel. Lille elskede Walt. Havde det bare været hende i stedet for. Allerede i 1943, for en menneskealder siden, besluttede hun, hvordan hun selv ville bisættes. Hun var til en vens begravelse, og den ene tale afløste den anden. Alt for mange ord blev der sagt, som
om ord kunne genoplive den døde. De mange ord gjorde sorgen til et postulat, smerten druknede i talestrømmen. Nogle ting er for store til at blive sagt. Salmerne derimod havde renhed og nerve. De kunne sige det, der måtte siges. Hun tog en blyant frem fra tasken og noterede på salmebladet:

Hvis jeg skal have en begravelse, skal det være disse tre salmer, og ikke ét ord må der tales.

Til himlene rækker din miskundhed, Gud Altid frejdig når du går Dejlig er jorden

Instruksen har hun ladet gå videre til Tyge og Nils. Sprogets tre smukkeste salmer og ikke ét ord må der tales. Ebbas bisættelse foregik også i næsten tavshed efter Ebbas eget ønske. Kun en lille sluttet kreds var samlet i kapellet omkring kisten. Ebba var et troende menneske. Præsten holdt en kort tale, hvor han citerede fra det brev, Ebba modtog, da hun blev hædret med Frankenhuis-medaljen for sin indsats i modstandsbevægelsen.

Denne medalje er et vidne om et af de tapreste, mest varmhjertede og opofrende mennesker i Danmarks kamp for frihed. Med livet som indsats ydede læge Ebba Margrethe Strandbygaard en stor lægelig og menneskelig indsats blandt jødiske flygtninge under anden verdenskrig. Vi, der lever nu, kan aldrig takke hende nok for den indsats, hun har ydet for menneskelighed og fred.

Walt skal herfra på samme værdige vis, om det så bliver det sidste, hun gør. Hun vil selv arrangere begravelsen, stille og roligt og uden kunstnerisk indblanding fra Walts teatervenner, der foreslår både gospel og digtoplæsning og harpespil ved kisten. De ringer tidligt og sent. Hun har måttet bede dem om at lade hende være i fred. For
hvor var de, da Walt havde det sværest og følte sig mest alene, hvor var de, når han tvivlede og søgte mest, og hvor var de, når han ikke kunne betale sin husleje?

Da de har forladt kapellet og går hen mod parkeringspladsen, spørger Tyge, om hun vil med hjem til Charlottenlund og spise middag med familien.

»Ville det ikke være rart med lidt selskab i aften, Inge? Det har været en tung dag. Marianne og børnene ville blive glade for at se dig.«

Hun ryster på hovedet, hun vil gerne hjem.

»Very well, men husk, at vi er mange, der gerne vil tage os lidt af dig. Det er ikke godt for dig at være alt for meget alene lige nu.«

Da Tyge sætter hende af ved Kastelsvej, er hun porøs og gennemsigtig som et stykke vådt papir. Dagen har været fuld af tårer, alt for meget snak, alt for mange mennesker. Hun sætter sig ved spisebordet med frakken på, ude af stand til at foretage sig andet end at stirre ud i luften. De sidste år var svære, Walt fik ikke den psykiatriske trøst, han havde brug for, og den smule hjælp og støtte, hun selv kunne bidrage med, var ikke meget bevendt. På bordet ligger en tom kuvert fra banken. Uden at tænke nærmere over det skriver hun et par ord på bagsiden. Hånden er usikker, skriften er rystende og næsten ulæselig, meget langt fra den lille, skarpe skrift, hun skrev med i sine velmagtsdage.

Uvillig til at skrive og tale ...

Hun føler sig udslukt, uden lyst til noget som helst, ikke engang det næste åndedrag. Havde den lastbil da bare taget hende i stedet for, havde det bare været hende selv.

Inge, Kastelsvej 26,1983

Ensomheden er ny. Tidligere frygtede hun altid at blive forstyrret. Nu sidder hun yderligt på stolen og håber med hele sit væsen, at nogen vil ringe på døren. Det kunne være Nils’ Bente, der kom forbi for at drikke en kop te. Det sker indimellem, at hun hvirvler ind i stuen med sit kønne ansigt og sit friske smil og siger »hvad så, Inge, giver du en kop te?« Bente er lige blevet færdig som psykolog på fars gamle institut på Københavns Universitet og har taget en del af sin uddannelse på Berkeley, hvor hun også selv havde et forskningsophold i 60’erne, de to har masser at tale om. Det kan også være Nils eller Tyge, der har et møde i nærheden og får lyst til at kigge forbi. Hendes gode ven og faglige beundrer Erik Hjortenberg er også sød til at besøge hende. Et halvstort forstørrelsesapparat er blevet installeret i hendes stue, så hun selv kan læse breve og aviser. Hvis nogen kører hende til døren, kan hun også stadig komme til Holte og gå en lille tur i sin have. Hønsestigen kan hun ikke længere forcere, hun sover i stuen. De indre livsvigtige funktioner er i skøn orden, siger lægerne, men benene gør ondt. Hverdagen på Kastelsvej passer hun nogenlunde selv, men det sker, at hun støder ind i møbler og dørkarme, når hun går omkring i lejligheden, hun opdager dem for sent, og pludselig ligger hun fladt på gulvet uden at ane, hvad der er sket. Madlavning bliver sværere og sværere. Endnu er hun ikke kommet til skade i køkkenet, men fuld kontrol har hun ikke. Hun kan ikke se, hvad
der kommer i gryderne, hun bytter rundt på salt og sukker, kommer til at jævne sovsen med flormelis og søder jordbærgrøden med fint salt. Når hun en sjælden gang inviterer gæster, tager de kun én gang.

»Det er altid spændende, hvad du har fundet på,« siger Tyge på sin diplomatiske facon. Vægten falder, hun har ikke megen appetit, og det er vanskeligt at passe den private og seismologiske korrespondance. Hun skal være glad, siger folk, de fleste i hendes alder har det langt værre. Det er svært at glæde sig over, at andre har det dårligere end hende, og sammenligner hun med sin tilstand for en halv snes år siden, er den alt andet end god. Det begyndte for alvor at gå ned ad bakke ved 90. Stokken har hun forliget sig med, kørestolen var en hård kamel at sluge. Hun, der som 80-årig havde så stærke ben, at hun kunne stå på ski i Østrig og hike i Rocky Mountains med Ruth Simon, må nu lade sig skubbe, hvis hun skal ud på lidt længere ture. Gaden går hun ikke ned på mere, medmindre Nils eller Tyge eller en anden behjertet sjæl kommer forbi og kører hende en tur. I lang tid afholdt hun sig fra at bede om hjælp, men øjnene er temmelig dårlige nu. Hun har været nødt til at opsøge en øjenlæge, landets mest fremtrædende. Han undersøger hende grundigt og siger, at hendes syn vil blive ved med at aftage. Det er ikke stær, men noget andet, som ikke kan opereres.

»De skal indstille Dem på et liv næsten uden syn og arrangere Dem derefter, fru Lehmann.«

»Det er doktor Lehmann.«

»Jeg forstår ikke helt?«

»Jeg foretrækker at blive tituleret doktor. Jeg har aldrig været nogens frue.«

»Ah, jaså, beklager. Men doktor Lehmann så, hvorom alting er: De vil kunne komme til skade ved de mindste ting. Trapper, kogende vand, dørkarme. Hjemmet kan være et farligt sted for vores seniorer.
Tag imod al den hjælp, De kan få fra kommunen, indret boligen, så De nemt kan komme omkring som blind.«

Blind. Hun kan dog stadig skimte skygger, konturer, stærke farver og vælger at tænke på sig selv som svagtseende. Hun vil ikke rette på ham igen, men svagtseende og blind er to vidt forskellige ting. Og vores seniorer, må hun være fri.

Hun har aldrig været begejstret for lægestanden og bryder sig slet ikke om de hjælpere, kommunen sender. Famlende, unge og uerfarne er de. De ved ingenting! Frygteligt klodsede. Fremmede mennesker, der låser sig ind i hendes lejlighed, med nøgleordning og det hele. Alene det. Aldrig at kunne vide, om der pludselig står nogen i hendes stue. Alle disse nye stemmer, ansigterne har hun svært ved at skelne. Hun møder sjældent det samme menneske mere end to gange i træk. Hver dag risikerer hun, at en ny person låser sig ind, og så kan hun begynde forfra. De kender hende ikke, dem fra kommunen, men de lader som om. De rører ved hende, uden at hun har givet lov, og taler til hende med skingre, sødladne stemmer, som om hun var et pattebarn.

»Nåe, frøken Lehmann, hvordan har vi det så i dag, skal vi se at komme ud af sengen og få lidt morgenmad, hvad, lyder det ikke dejligt, kom frøken Lehmann, oppedas.«

»Doktor. Det er doktor Lehmann. Og jeg har ingen appetit, ellers mange tak. Hvis De virkelig vil hjælpe mig, kan De sætte Dem et øjeblik og se på den seismologiske korrespondance sammen med mig.«

Når hun beder om hjælp til det, hun har mest brug for, klapper de i og ser undrende på hende. Hun behøver et par friske unge øjne, der kan bistå hende. Der er stadig en del brevveksling med Jeffreys, Jack Oliver, Bruce Bolt og flere andre. Synet og bentøjet svigter, men hun ved dog stadig, hvem hun selv er, og seismolog er hun først og fremmest. En dag fik hun ram på en af dem fra kommunen. En skrap
kitteldame låste sig ind i hendes lejlighed og gav sig til at kommandere rundt med hende.

»De skal op at stå, frøken Lehmann, jeg skal ikke servere frokosten, De skal selv hente den i køkkenet, det er vigtigt, at De får rørt Dem lidt, kom så, De kan godt.«

»Jeg skal bede om bakken her i hjørnet, som jeg plejer, tak.«

»Sludder og vrøvl, op at stå, vi skal holde os i gang, det ved De også godt, opla!«

Kitteldamen bøjede sig ned over hende og ville hive hende op ved skuldrene, og så var det, at hun fik nok og gav hende en på sinkadusen. Damen slap hende med det samme og lod hende rasle tilbage i lænestolen med sine gamle løse knogler.

»Det skulle De ikke have gjort. Nu går jeg, og jeg kommer ikke tilbage.«

»Er det et løfte?« spurgte hun, og så blev den dør ellers smækket i.

Nils kom forbi et par dage efter.

»Du har fået en klage, Inge.«

Hun sad i sit gode hjørne med en plaid over benene. Han trak en stol hen og satte sig over for hende med alvorlig mine.

»Kommunen har ringet. De siger, at du har slået ud efter din hjælper. Hvis du vil have lavet mad og gjort rent, nytter det ikke, at du går og slår på tæven. Du er nødt til at opføre dig ordentligt.«

Han forsøgte at bevare ansigtet i formelle folder, men måtte bide sig i læben og tage hånden op til munden for at skjule sin latter.

Hun tager det ikke så nøje med lidt snavs, men spise skal hun jo, helt undvære dem fra kommunen kan hun ikke. Nils vil lede efter en, der kan hjælpe hende med korrespondancen og spadsere en tur med hende, og ved et rent mirakel står han der pludselig, den helt rigtige kandidat, med sit røde hår og sin rare stemme. Michael er statskundskabsstuderende og et godt stykke oppe i 20’erne. Så meget desto bedre, at han ikke er et rent barn.
»Så du er evighedsstudent. Jeg var også selv en sen starter,« siger hun til ham, da han møder op til samtale ved hendes spisebord. »Jeg var 37 år, da jeg hørte ordet seismograf første gang, og 48, da min vigtigste artikel blev udgivet. Min karriere tog først for alvor fart, da jeg blev pensioneret. Hvad siger du til sådan en redelighed?«

Han ler, den unge mand. Hun kan lide ham.

»Så vil jeg satse på, at det samme sker for mig,« siger han.

Praktisk sans har han også. Da han har arbejdet for hende et par uger, kommer han med et forslag.

»Jeg har tænkt på, at man kunne lave et snoresystem, så du kan gå mere sikkert rundt i lejligheden. Hvis man fæstner nogle trisser i loftet i alle rum og kører en kraftig snor igennem i hovedhøjde, kan du gå fra rum til rum uden at komme til skade. Jeg kan selv sætte det op.«

Michael har bygget et vejsystem af snore, der fører hende fra køkken til spisebord til vindueskarm, ud på badeværelset, ind i soveværelset, ud til hoveddøren. En sindrig konstruktion opsat efter hendes højde, så hun med den ene hånd hævet over hovedet kan bevæge sig rundt uden at støde på møbler og dørkarme og slå sig gul og blå over hele kroppen. Hun heler så langsomt efterhånden. Med Michaels hjælp kan hun også passe sin korrespondance med kollegerne, hun dikterer breve til ham på både dansk og engelsk, og han læser højt og opdaterer hende om det nyeste inden for seismologien. De tager toget til Holte sammen, hun i kørestolen, ham bagved, de går tur i Fælledparken og rundt om Søerne. Med Michael har hun fået lidt af sin frihed tilbage. Han kommer næsten hver dag, og når han går, glæder hun sig til, at han kommer igen.

Somme tider, når lejligheden er helt stille, og hun er for træt til at læse og høre radio, sætter hun sig hen til sine amaryllisser i vindueskarmen. De tragtformede blomster er så store og dybrøde
i farven, at hun kan se dem, hvis hun sidder helt tæt på. Duften liver hende op, hun kan fortabe sig længe i deres kraft og skønhed, rørt over, at de trives så godt i hendes vindueskarm. Når bare hun sørger for at passe dem ordentligt, kommer de igen år efter år. Der står de og troner så flot på deres høje, ranke stængler, pegende mod de fire verdenshjørner, stædigt struttende, nærmest imod tyngdeloven.

*

Hun vil etablere en fond til videnskaben og tilkalder sagfører Car-stensen. Han har været familiens juridiske rådgiver i en menneskealder og ser på hende hen over kanten af brillerne, mens hun fortæller om sin plan.

»Det lyder glimrende, Inge, det er en fin og ædel tanke. Du har tjent mange penge og forvaltet dem godt, og du har ingen oplagte arvinger. Lad os prøve at præcisere, hvad formålet med fonden er, vi skal have formuleret en fundats.«

»Formålet er at uddele et rejselegat til lovende unge forskere, der ønsker at forske i udlandet. Jeg vil støtte geofysikken, men også den eksperimentelle psykologi, som far bragte til landet. Kan man gøre begge dele, eller bliver det for rodet?«

»Det er din fond. Du kan gøre nøjagtigt, som du vil. Du kan for eksempel sige, at legatet hvert andet år uddeles til et talent inden for psykologi og hvert andet år til en forsker inden for geofysik.«

Sagfører Carstensen er en dreven og handlekraftig herre. Det er en fornøjelse at arbejde sammen med ham.

»Og så vil jeg gerne fremhæve, at den empiriske forskning skal have forrang fremfor den teoretiske forskning. Min fond skal bidrage til at afdække virkelige problemer i den virkelige verden.«

»Og hvad skal den hedde?«
»Det har jeg ikke tænkt over. Hvad synes du? Kunne den hedde Forskningsfonden for geofysik og eksperimentel psykologi af 1983?«

»Det ville være en rigtig Inge Lehmann-titel, men den er lidt lang og komplet umulig at huske. Hvis du spørger mig, skal du bruge dit eget navn og efterlade et minde om dig selv. Hvad med Inge Leh-manns legat af 1983?«

Det er fjollet, men der går hul på hende, da han siger det. Det løber ned ad kinderne, Carstensen rækker hende et lommetørklæde. Han smiler og klapper hendes hånd.

»Så, så. Du har gjort det godt, Inge, det er ikke noget at græde over.«

En del af hende kryber stadig rundt langs panelerne på det grå institut, på vagt over for officererne og deres hvasse bemærkninger, på vej mod Nørlunds kontor for at hente endnu en stak papirer til oversættelse og renskrivning. En del af hende forstår ikke, at dette overhovedet er muligt. At hun kan sidde her i sin stue i dag og etablere en fond i sit eget navn.

Inge, Kastelsvej 26,1984-87

At blive gammel er at rydde op. Oprydning er hendes eneste pligt nu. Hun læser og sorterer sine papirer, Michael hjælper hende. Huset i Holte og lejligheden på Kastelsvej rummer uoverskuelige mængder af breve, artikler, faglige notater, notesbøger med udgifter, kladdebøger og udkast. Hun gennemgår det, hun kan, noget skal gemmes, noget skal tilintetgøres, noget er hun i tvivl om. De personlige papirer, opskrivningsbogen fra den pure ungdom, brevene og kladderne burde nok destrueres, mens hun selv er i stand til det, men da det kommer til stykket, nænner hun ikke at skille sig af med det. Fryden ved at genlæse, glæden ved at mindes overgår forlegenheden. Når hun læser Ebbas hjertelige lykønskningsbrev fra 1968, da hun blev udnævnt til æresdoktor ved Københavns Universitet, ser hun sin venindes gnistrende grønne blik for sig igen. Hun ser den grå tåge af cerutrøg, der hang som en permanent dis over hendes hoved, og hører lyden af den lidt hæse stemme med det vestjyske tonefald, den dybe, raspende latter. Når Ebba fortalte anekdoter fra hospitalsgangene, kom hun altid selv til at le, længe inden pointen faldt.

Lyngby 16/10 1968

Kæreste Inge,

Der er altså noget godt ved at blive meget gammel! For tænk at skulle opleve, at du bliver hædret, og det for alvor, både i vort
lille land og i det store udland. Det var virkelig en stor glæde at høre. Jeg kunne ikke sove i nat, fordi jeg måtte tænke på al din modgang i vor ungdom for så mange år siden. Dog stod det hele så levende for mig. Åh, dette velsignede lille Dannevang, hvor vi i alle retninger tramper hinanden på tæerne. Min tyske chef, der var professor i otologi, sagde engang til mig: Det er meget sværere at blive anerkendt i et lille end i et stort land, fordi alle våger over hinanden. Det lille land har kun et almægtigt universitet, i det store land med de mange universiteter kan man altid gå til et andet med sit arbejde og måske komme ind der. Ja, det har du jo måttet sande, der skulle helt til Amerika for at blive anerkendt.

Alle kærlige hilsner og tillykke - du gamle kæmpe -fra Ebba

Brevene fra Walt, mor og far, Harriet, Hanna Adler, Harold, Maurice og alle de andre kan hun heller ikke skille sig af med. Alle hendes kære er døde, men når hun læser brevene, er verden et kort øjeblik, som den var engang.

Da hun i 1971 modtog William Bowie-medaljen for sin opdagelse af det, amerikanerne var så storsindede at døbe Lehmann-diskontinuiteten, vakte det en del opstandelse i medierne derovre. Som den første kvinde nogensinde blev hun hædret med amerikansk geofysiks højeste udmærkelse og det i en alder af 83 år. Hvem var hun, hvad var hendes særlige talent, hvorfor havde de aldrig hørt om denne kvinde før, journalisterne var forvirrede. Professor Francis Birch fra Harvard University, som hun havde mødt på Lamont ved flere lejligheder, blev bedt om en kommentar til den amerikanske presse og omtalte hendes evner som sort magi. Det var naturligvis det rene sludder at ophøje hårdt arbejde til trolddom og hokuspokus, men alligevel morsomt at se på skrift, Ruth sendte hende citatet i et brev.
»The Lehmann discontinuity was discovered through exacting scrutiny ofseismic records by a master of black art for which no amount of computerization is likely to be a complete substitute.«

Heldigvis slap hun for interviews, hun har altid skyet pressen og foretrukket at beskæftige sig med det, hun ved noget om. Den såkaldte magi, der opstår, når hun aflæser seismogrammerne, har hun alligevel aldrig formået at forklare ordentligt, hverken for sig selv eller andre. Selv tænker hun stadig på sin arbejdsproces som Tilstanden. Denne lukkede kapsel af koncentration og fokuseret problemløsning, som hun har kunnet søge ind i, siden hun var barn. Opslugt opmærksomhed, selvforglemmelse, abstraktion, knofedt. TILINTETGØRES skriver hun med rystende skrift på en stor brun kuvert og lægger Ruths brev derned, en anden stak personlige breve havner samme sted. Den faglige korrespondance med seismologer og andre videnskabsfolk har hun samlet i den store grønne lakkommode i hjørnet af stuen. Der er breve og papirer fra hele verden. Tanken er svær, men alt må destrueres, hun magter ikke at gå det hele igennem og ønsker ikke at efterlade noget, der ikke er sorteret og gennemlæst. Erik Hjortenberg har i flere år forsøgt at overtale hende til, at hendes seismologiske korrespondance skal bevares for eftertiden.

»Din dokumentsamling hører hjemme på Rigsarkivet,« siger han, men hun har svært ved at forestille sig, at hendes breve og løse lapper skulle interessere nogen, og arkiverer fortsat i den grønne kommode. Der hersker ikke den store systematik i skufferne, hendes fysiske skavanker gør hende træt, hun forsøger at beskæftige sig med det, hun har mest lyst til. Allerhelst vil hun læse avisen og alle de gamle breve, være sammen med familien og holde sig opdateret inden for seismologien og psykologien, så hun selv kan administrere sin fond på anstændig vis. Foreløbig overkommer hun
med Michaels hjælp at gennemlæse alle ansøgninger og udvælge dem, hvis arbejde hun ønsker at støtte. Hun sætter sig grundigt ind i sagerne og uddeler legatet personligt, det er en stor fornøjelse at møde de unge forskere og være med til at sende dem ud i verden. Hun har netop sendt en ung kvindelig seismolog til Australien. Meget sympatisk, meget lovende og ud af en familie med tradition for naturvidenskabelig dannelse, netop den type legatmodtager, hun havde i tankerne, da hun stiftede fonden. Hun leder altid efter den bedst egnede kandidat og ender ofte med at give legaterne til unge kvinder.

*

Arbejdet må gøres færdigt. Erik Hjortenberg har overbevist hende om, at hun bør opsummere sin erkendelse fra 1936 i en artikel. Hun er 99 år og mener egentlig, at hun har gjort sit, men Hjortenberg insisterer og tilbyder sin hjælp, hun skal bare diktere. Gennem hele foråret er han kommet på besøg to gange om ugen, de har brugt lang tid på artiklen. Seismologi i gamle dage, har hun kaldt den. Da de først kom i gang, gik arbejdet forunderligt let, hun har valgt at begynde helt forfra og indleder med jordskælvet i 1904.

Jeg var vel 15-16 år gammel, da jeg en søndag formiddag sad hjemme sammen med min mor og søster, og gulvet begyndte at gynge under os. Hængelampen svingede. Det var højst besynderligt. Min far kom ind i stuen. Han sagde: Det var et jordskælv. Det må have været på ret stor afstand, da bevægelsen var gyngende og ikke rystende, og derfor også temmelig stort. Det var min eneste oplevelse med jordskælv, inden jeg 20 år senere blev seismolog.
Hun skriver om Nørlund og opstillingen af Wiechert-seismogra-ferne og når hurtigt frem til sin undren over seismogrammerne fra New Zealand i 1929.

Der var i andre afstande nogle P’-observationer, man ikke kunne forklare.

Der måtte på en eller anden måde ske en tilbagekastning af bølgerne inde i Jorden, således at de kom op i en kortere afstand i stedet for at brede sig videre frem.

Så anbragte jeg inde i kuglen en anden lille kugle koncentrisk med den og lod hastigheden i den være større, således at der ville ske tilbagekastning på den, når strålerne gennem den større kerne ramte den.

Tilstedeværelsen afen lille fast kerne inderst inde i Jorden viste sig altså at kunne få bølger til at trænge frem til afstande, hvor man ellers ikke kunne forklare dem. Gutenberg var ikke sen til at tage ideen op. Jeffreys gav sig bedre tid.

»Storartet. Verden mangler at høre din historie!« brummer den venlige Hjortenberg, da de sender artiklen til tryk. »Med den præstation, du her har leveret, tror jeg, du kan kalde dig den ældste forfatter til en videnskabelig artikel nogensinde.«

Som så mange andre seismologer fører Hjortenberg sig lidt kejtet på Jordens overflade. Nogle kalder ham en sær snegl, men kun de, der ikke kan se forbi den lidt svagelige fremtoning og det vidt opspærrede blik bag de centimetertykke brilleglas. Selv anerkender hun, at Hjortenbergs styrke ligger i det underjordiske, i det, man ikke kan se, og har altid godt kunnet lide ham. Han er en entusiastisk,
vidende seismolog og et oprigtigt, velmenende menneske, der ikke ved alt det gode, han skal gøre for hende og andre. Et kært, gammelklogt barn på 57 år.

»Der er noget, jeg gerne vil spørge dig om, Inge,« siger han og læner sig tilbage i stolen med en tænksom hånd i tindingen.

»Jaså. Spørg løs, Hjortenberg.«

Michael har lavet te og sat morgenmad frem til dem. Hjortenberg rækker ud efter en bolle, drikker en slurk te og læner sig ind over bordet.

»Har du læst Thorkild Hansens roman Det lykkelige Arabien? Det er en ekstremt interessant bog. Kender du den?«

I ren iver kommer han til at spy en regn af partikler ud over dugen. Hun rykker sig lidt væk fra bordet, retter på brillerne.

»Naturligvis kender jeg den. Jeg læste den, da den udkom for mange år siden. Det er en fremragende bog, men hvad vil du sige med det?«

»Det er først for nylig, at jeg selv har læst den, og efter min mening er Thorkild Hansens roman noget af det bedste, der nogensinde er skrevet af en dansk forfatter. Og ved du hvad, Inge?«

»Nej, hvad nu, Hjortenberg?«

»Thorkild Hansen havde aldrig kunnet skrive sin bog om Carsten Niebuhrs ekspedition til Mellemøsten, hvis han ikke havde haft adgang til arkivalierne på Rigsarkivet. Tilgiv mig, at jeg bringer emnet på banen igen, men dine papirer må efter min mening samme vej. Brevene og notaterne må ikke ryge på forbrændingen. Det ville være en forbrydelse.«

»Det er sjovt, at du siger det, Hjortenberg, for i den tid, vi har arbejdet sammen om artiklen, har jeg gået og tænkt på, at jeg har brug for en videnskabelig arvtager. Jeg har ikke selv kræfterne til at gennemgå og sortere alle brevene og notaterne. Nogen med seismologisk indsigt må hjælpe mig.«
Hjortenberg nikker og stirrer på hende med sit vilde blik.

»Jeg havde tænkt mig, at det skulle være dig. Du får den grønne lakkommode, Hjortenberg! Så må du gøre med den, hvad du vil. Men de private breve skal tilintetgøres.«

»Det er en stor ære, mange tak, Inge. Når jeg går på pension, vil jeg vie min tid til at værne om samlingen og bringe den i kronologisk orden.«

Hjortenberg bliver modigere, kinderne blusser, øjnene flakker ivrigt fra hende til Michael til den grønne kommode.

»Men den private korrespondance må også bevares. De breve er betydningsfulde dokumenter og bør ikke destrueres, de tilhører historien. Giv dem til Nils.«

Hun ser på Michael, der sidder med ved bordenden. Han nikker.

»Det er din beslutning, det siger sig selv, men du er ikke hvem som helst. Dine papirer har historisk tyngde og bør bevares.«

Hjortenberg rejser sig og går hen til den grønne kommode.

»Jeg er meget stolt over, at du vil lade mig forvalte din faglige korrespondance. Jeg vil passe godt på den, og med din tilladelse vil jeg inden for et rimeligt tidsrum lade papirerne overgå til Rigsarkivet.«

Han rømmer sig, stryger forsigtigt hånden hen over skufferne og bliver andægtig i stemmen.

»Du er den største danske videnskabskvinde nogensinde, Inge. Det forpligter.«

Ordene varmer langt ind i sjælen, men det er der ingen grund til at lade sig mærke med.

»Ah, mon dog, Hjortenberg,« siger hun og ryster på hovedet. »Mon dog, mon dog. Sæt dig nu hellere ned igen og drik din te. Så er den sag besluttet.«

Tyge Lehmann, København, den 13. maj 1988

De ankommer til en fyldt sal, der er pyntet med flag og blomster. Da han hentede hende på Kastelsvej her til formiddag, var fødselaren i højt humør. Hun rakte ham et brev, hun lige havde modtaget.

»Se her, Tyge! Hospitalets datasystem har registreret min fødselsdato og tror, at jeg er et nyfødt barn med øjenproblemer.«

Den gamle stemme rystede og gnæggede.

Til familien Lehmann

Deres barn Lehmann, Inge cpr-nr. 130588-5092 er blevet henvist til undersøgelse/behandling på Rigshospitalet. Henvisningen er fremsendt til Rigshospitalets ØJEN AFDELING E: Eventuel henvendelse om indkaldelsen bedes rettet til Øjenafdelingen.

Med venlig hilsen Patientkontoret

»Hvor morsomt. Computeren kan ikke kende forskel på det 19. og det 20. århundrede. De er nok ikke vant til, at patienterne bliver 100 år.«

»Tænk engang, Tyge. Adelaide, min farmor og din oldemor, blev 99 år og var en legende i familien. Men nu er jeg den længstlevende Lehmann nogensinde. Og jeg, der gennem hele min barndom blev kaldt et skravl.«
»Du er gjort af et godt stof. Men det har jeg nu altid vidst.«

Geodætisk Institut har arrangeret en reception med gæster og talere fra hele verden. Inge støtter sig til hans arm, kørestolen insisterer hun på at sætte fra sig i foyeren for selv at gå det sidste stykke op gennem rækkerne. Mens de går der og nikker og smiler til gæsterne på begge sider, er der pludselig en kold vind, der skaber gennemtræk i lokalet. Suset i salen tager fat i Inges lange nederdel, så man kan se hendes sko og ankler. De smalle skuldre ryster, han bliver bange for, at det hele er for overvældende for hende. Græder hun, er det et ildebefindende? Han ser på hende, men nej, sandelig, hun ler. Den lille sammenfaldne 100-årige på hans højre side går og klukler, helt i sin egen verden.

»Hvad er det, der er så morsomt?« hvisker han.

»Min mor ville vende sig i graven, hvis hun vidste, hvad jeg ved lige nu.«

»Hvad ved du da?«

»Mine ben er blevet så stive og ømme, jeg kan ikke bukke mig ned og få underbukser på mere, og der er grænser for, hvad jeg vil bede Michael om.«

Det lille rynkede hoved ser alvorligt op på ham. Så sprækker alle revnerne på tværs igen, de brune øjne stråler.

»Du er sandelig fuld af overraskelser, Inge.«

Lige så streng og ubønhørlig hun kan virke, lige så fjantet og uden for nummer kan hun være, når det lige kommer over hende. I familien er der delte meninger om tante Inge. Nogle mener, at hun er en strid madamme, der ikke giver ved dørene, fjern og korrekt, nærtagende og dømmesyg. Hun husker hver en lille uretfærdighed, der er begået mod hende, og er man først kommet i unåde, er det næsten umuligt at vinde hendes gunst igen. Andre ser hende, som han selv gør. Et passioneret menneske med mange komplementære sider, der skygger for hinanden. Det stærke og det følsomme, det
praktiske og det intuitive, det generøse og det egenrådige. Et alt eller intet-menneske. Tante Inge har altid nægtet at gå på kompromis. En følsom natur, der kan knække sammen som et siv for så at finde kræfterne til at rejse sig og stå stærkere end det stolteste træ i skoven. De gamle borgerdyder flid, dannelse, ordentlighed kæmper med det andet i hende, sartheden, modtageligheden, indlevelsen. I familien har hendes sparsommelighed altid været legendarisk. Dengang tante Harriet levede, gjorde hun ofte grin med dette træk hos sin søster. Når Inge en sjælden gang tog sin portemonnæ frem, satte Harriet hele sit scenetalent ind på at spille himmelfalden og gav sig til at klaske hænderne sammen i luften, som om hun fangede møl. Inge blev lige fornærmet hver gang. Men den Inge, der pertentligt registrerede hver eneste udgift i sin sorte lommebog, var også den, der stiftede en fond til Walt og til videnskaben, betalte Harriets husleje de sidste år og inviterede familien på middag på Søllerød Kro, når anledningen kaldte på noget særligt. Med Inge er der ingen faste facitter.

Pioner, naturtalent, rollemodel, talerne er både højtidelige og hjertelige, de har netop den flugt og varme, fødselaren mener, at en tale skal have. De, der går på talerstolen, kender hendes høje krav. Har man ikke noget fornuftigt at sige, er det bedre at tie.

»Det hele bliver optaget på bånd. Det er en af de få ting, jeg har bedt om. Jeg vil gerne kunne lytte til talerne i fred og ro hjemme i mit hjørne bagefter,« hvisker hun, mens de lytter til en yngre amerikansk seismolog, der fortæller, hvor benovet han var, da han som ung studerende inviterede doktor Lehmann på middag under et af hendes forskningsophold i Californien, og hun sagde ja.

»Over for mine venner jokede jeg med, at jeg havde en date med en 80-årig kvinde. Jeg var selv 27,« lyder det oppe fra talerstolen. »Men alle vidste udmærket godt, at den ældre, reserverede skandinaviske
kvinde fra nabokontoret var en kæmpe i seismologien og ikke en hvilken som helst date.«

»Han var en ung fløs dengang, men dygtig og ihærdig, og derfor sagde jeg ja. I dag er han ekspert i bjergformationer,« hvisker Inge. »Himalaya, Tibet, jeg følger med i hans arbejde.«

På hendes anden side sidder direktøren for Geodætisk Institut, Flemming Winblad. Professor Nørlund døde i 1981. Inges forhold til instituttet har været temmelig anstrengt, siden hun lod sig pensionere. På vej hjem i bilen kommer hun selv ind på det.

»I 1978 bad de mig om at skrive et indlæg til et festskrift i anledning af instituttets 50-års jubilæum. Det takkede jeg nej til.«

Hun ville heller ikke lade sig fotografere til instituttets hædersvæg.

»Jeg følte ikke, at jeg skyldte dem noget. Men i dag har jeg været glad for at være tilbage. Det var storsindet af den unge Winblad at sætte himmel og jord i bevægelse for at fejre min fødselsdag. Jeg var meget rørt.«

Hvis man én gang har skuffet Inge, er der ingen vej tilbage. Han husker, da han i 68 fortalte hende, at Videnskabernes Selskab nu endelig havde optaget den første kvinde som indenlandsk medlem. Æren tilfaldt lingvistikprofessoren Eli Fischer-Jørgensen. Inges eneste kommentar var:

»Hun må sandelig være dygtig.«

Om aftenen er der middag for de nærmeste på Kastelsvej. Fødselaren har hvilet sig lidt, nu sidder hun i sin gode stol og ser ud til at være ganske tilpas ved det hele. Michael skænker champagne i høje, slanke glas.

»Det er en fin russisk champagne. Jeg har fået den af min sibiriske kollega,« siger Inge.

»Ah, ham din russiske tilbeder,« siger Bente. »Bliver han ved med at sende dig champagne og kaviar til din fødselsdag? Han har været en trofast bejler, må jeg sige.«
»Det er længe siden, jeg har hørt fra ham sidst. Han er nok død nu.«

»Og med de ord synes jeg, vi skal skåle og ønske tillykke,« siger Nils.

De løfter deres glas, hilser og drikker for så at skære ansigter og spytte vinen tilbage i glassene. Champagnen er gæret og uren.

»Føj da, den har du sgu gemt på for længe,« hoster Nils.

»Sergei sendte den til mig, da jeg fyldte 90. Jeg ville gemme den til en særlig lejlighed.«

Nils griner, så tårerne løber ned ad kinderne på ham.

»Den, der gemmer til natten,« får han fremstammet. »Der har du altså været en kende for sparsommelig.«

Inge ler selv med, og Michael er hurtig til at få skiftet glassene og skænke hvidvin i stedet for. Fødselaren nipper til vinen og fortæller om brevet fra Rigshospitalet.

Nils griner kort.

»Fjolser! Kan rigets fremmeste hospital nu ikke kende forskel på et spædbarn og en olding? Ja, undskyld, tante Inge, men du er jo et fornuftigt menneske, med dig kan man heldigvis sige tingene, som de er.«

»Ja, vil I ikke nok love mig at blive ved med det? Nu tror jeg, vi skal gå til bords, og så synes jeg i øvrigt ikke, vi skal tale mere om det med at fylde 100. Alle og enhver kan jo blive 100, hvis bare de lever længe nok.«

Inge, København, 1989-1992

Kastelsvej 26, 5. oktober 1989 Kære Bertha,

For et par dage siden hørte jeg ganske tilfældigt, at Harold døde i marts. Det er meget overraskende nyheder. Alle troede åbenbart, at nogen allerede havde fortalt mig det, men jeg vidste ingenting. Jeg er ked af, at jeg ikke har kunnet skrive til dig før for at kondolere. Døden er så endelig, men måske bringer den også en form for lettelse? Meddelelsen om Harolds død bragte en strøm af minder frem fra gamle dage. Den tid var meget afgørende for mig. Min chef, Nørlund, begik tydeligvis en stor fejl, da han gav mig samme rang som de øverste officerer i de andre afdelinger. De udnyttede enhver given lejlighed til at hævne sig på den forbrydelse, der var blevet begået mod dem. Det gav anledning til megen personlig ulykkelighed og forstyrrede mit arbejde, men samarbejdet med Harold bragte mig i kontakt med andre seismologer. Jeg blev præsenteret for ham første gang ved en frokost i The Royal Astronomical Society, hvor han ikke sagde ét ord til mig. Jeg har ikke haft lejlighed til at tale meget med dig, men jeg har fornemmet, at du bragte ham i bedre kontakt med verden omkring ham. Jeg besluttede mig for at afslutte mit seismologiske arbejde i en alder af 81, da jeg modtog William Bowie-medaljen.
Det fortrød jeg nogle gange, når jeg så, hvordan Harold fortsatte sit arbejde. Det kunne han tydeligvis ikke have gjort uden din støtte.

Jeg er interesseret i at vide, om du fortsætter med dit eget arbejde, og ville blive glad for at få et par ord fra dig.

Venlige hilsner,

Inge Lehmann

Hun har skrevet til Harold et par gange i foråret og sommeren og undret sig over, at han ikke svarede. Han var syg, det vidste hun godt, men ikke at han var så syg. Hun skulle have reageret på tavsheden, ringet eller skrevet til Bertha, men hun har selv skrantet og har ikke fået lagt to og to sammen. Når man skriver til en mand på 98 år, bør det være med i ens overvejelser, at han kan nå at dø, før han læser brevet. Hun har skrevet til en død mand. Harold fortsatte sit arbejde, til han var langt oppe i 90’erne, og var den sidste gamle ven, hun havde tilbage. For en del år siden, da de begge var sidst i 80’erne, skrev hun til ham: How I wish I could start all over again, og han svarede, at han havde det på samme måde. At give slip på arbejdet er at give slip på livet, skrev han, måske var Harold det menneske i verden, der forstod hende bedst.

Mørket er blevet tættere, kulden bider ind til benet, hun har hostet og været sløj det meste af året. Dagene går med ingenting, hun døser hen i lænestolen med plaiden om benene og lytter til båndet med talerne fra fødselsdagen, for svag til at læse, for træt til at skrive breve. Men så, midt i oktober og først i november er det pludselig slut med at dvæle ved fortiden. På nogle få hæsblæsende uger bliver hele verdenssituationen vendt på hovedet. Den trussel, der har hængt som et dunkelt, uigennemtrængeligt skydække over kloden i 40 år, viser tegn på opløsning. Den 9. november strømmer østtyskere ind over grænsen
til Vestberlin, de kommer kørende i deres Trabanter eller klatrer over muren og springer ned i det, der før var forbudt land. Det, der dagen før ville have medført døden, er nu pludselig accepteret af styret, en borgerret. De følger begivenhederne tæt. Michael læser aviserne højt for hende, hun lytter til radioen og ser alt, hvad de viser på tv.

»Det havde jeg lige godt aldrig troet, jeg skulle opleve!«

»Det er afslutningen på den kolde krig,« siger Michael.

»Det er mere end det, det er afslutningen på anden verdenskrig! Jeg er nødt til at se billederne igen og igen for at forstå, at det rent faktisk sker.«

»Det er første gang, jeg er vidne til noget banebrydende i verdenshistorien,« siger han. »Du har fulgt århundredet og været med til det hele, men det her er det største, der er sket i min levetid.«

»Glem ikke månelandingen. Den må du også kunne huske.«

»Ja, men det her er større, synes du ikke?«

»Måske. For østtyskerne har det i hvert fald været lige så svært at sætte fod på vesteuropæisk jord, som det har været for amerikanerne at sætte fod på et andet himmellegeme.«

Hvor ville hun gerne, at Maurice Ewing skulle opleve det her. Mikhail Gorbatjov har været med til at bane vejen med glasnost og perestrojka, og hvad det ellers hedder alt sammen, men at jerntæppet og truslen fra øst skulle kollapse fra den ene dag til den anden, havde ingen kunnet forudsige. Billederne på fjernsynet er rørende, østtyskernes glæde og undren, deres skepsis, kan det nu også passe, og hvor længe vil freden vare, deres ansigter siger det hele.

»Det må være storartet at opleve på første hånd. Sikke en stemning, det kommer de aldrig til at glemme. Vi må næsten drikke et glas likør og skåle for demokrati og frihed.«

»Jeg har venner, der kører til Berlin i de her dage for at opleve det på nærmeste hold. Vi skulle gøre det samme, Inge. Leje en bil, pakke kørestolen og køre mod øst, det tager vist kun syv-otte timer.«
Han griner, men hvis hun sagde ja, ville han gøre det. Hele verden har slået en kolbøtte, og hun er taknemmelig for at kunne sidde i sit gode hjørne og opleve det hele, men de dage er ovre, hvor hun kan springe ind i en bil og køre til Berlin. Hun må holde sig tæt på Blegdamsvej. Med jævne mellemrum bliver hun akut indlagt, hun spiser og drikker for lidt, væskebalancen går i uorden. Så kommer Falck og henter hende, de kører hende de få hundrede meter til Rigshospitalet, hvor de lægger hende i en hvid seng og giver hende drop. Nils og Tyge kommer med deres søde koner, og hun ligger sløvt hen i alt det hvide og registrerer deres bekymrede rynker i panderne, deres blide formaninger, blomsterbuketterne, kagerne, den gode vilje. De stiller op og gør deres bedste, men biologiens dom kan ikke omstødes. Døden er et træk nedefra, som ingen kan bekæmpe.

»Hvad søren, Inge, er den nu gal igen, du skal huske at passe på dig selv, du er jo ingen vårhare mere. Der skal fyldes vand og føde på maskineriet en gang imellem, det ved du godt.«

Tyge sætter sig på en stol ved sengekanten og klapper let på dynen. De er kære, hendes grandnevøer, men maskineriet er efterhånden snart 102 år gammelt, det begynder at sætte ud. For et par dage siden var den gal igen. Michael fandt hende halvt bevidstløs på gulvet og ringede til Falck. Nu er hun tilbage i den hvide seng med drop og slanger. Væskebalancen plejer at være hurtigt genetableret, så hun kan komme hjem efter et par dage, men ikke denne gang. En ung reservelæge har ansvaret og vil ikke udskrive hende. Han er ikke en dag over 30, et rent barn.

»Jeg er ked af at sige det, fru Lehmann, men vi er nødt til at beholde Dem.«

»Det er doktor Lehmann.«

Barnet ser forvirret på hende og ned i sine papirer.

»Undskyld, doktor Lehmann. Vi beholder Dem til i morgen, bare for en sikkerheds skyld.«
Uroen på gangene forstyrrer hende, den hvide seng og de hvide vægge gør hende trist, hun vil ikke ligge her mere.

»Jeg har prøvet det her før. Jeg er så frisk, som et gammelt skrog som mig nu kan blive, og nu vil jeg gerne hjem.«

»Det forstår jeg godt. Jeg vil bare gerne have, at overlægen godkender udskrivelsen. De er 102 år gammel, kan jeg se. Jeg bryder mig ikke om at sende Dem hjem uden at være sikker på, at De kan klare Dem.«

»Jeg vil hjem, sagde jeg.«

»Jeg hører, hvad De siger, men jeg er desværre nødt til at insistere på, at De tager mindst en nat mere hos os, jeg kan ikke udskrive Dem uden at være sikker på, at De er stærk nok.«

Hun kan ikke komme rigtigt op at sidde, men får stablet sig lidt op på albuen.

»Sig mig, er der noget galt med akustikken? Kan De ikke høre, hvad jeg siger til Dem? Nu skal jeg hjem. Nu hjælper De mig lige fri af sengen her, unge mand, og så må De gerne bede Falck om at hente mig.«

Han tager hendes hånd og hjælper hende op at sidde.

»Bliv siddende der, doktor Lehmann, så henter jeg en sygeplejerske, der kan hjælpe med at pakke Deres ting og finde Deres tøj frem.«

Det er svært at triumfere fra en kørestol, hun sidder foroverbøjet med sin taske i skødet, men hun retter sig op, så meget hun nu kan og ser dem i øjnene, da hun bliver kørt hen ad hospitalsgangen, hen mod elevatoren og udgangen, forbi de unge mennesker i hvidt, der vil bestemme, hvor hun skal være. Falck venter udenfor, de kører hende hjem og følger hende ind i seng, de kender vejen.

Tyge kommer forbi med middagsmad.

»Vorherre har forladt mig, Tyge. Jeg vil ikke mere. Kan du ikke hjælpe mig til at krepere?«

Tyge ser på hende med sit lyse blå blik.

»Det ved du godt, jeg ikke kan, Inge.«
»Der er ingen grund til, at jeg skal være her mere, jeg kan ikke foretage mig noget, alle mine venner er døde, alt gør ondt, jeg kan næsten ikke se. Du må hjælpe mig til, at det får en ende.«

Tyge klapper hendes hånd og sender hende et lille trist smil.

»Det kan jeg ikke, og det ved du godt. Jeg kan fylde badekarret for dig, men du må selv kravle op i det.«

Tyge er jurist. Han kender lovens bogstav og har en uangribelig moral, det er ikke ham, hun skal bede om assistance til at komme herfra, men hvem skal hun ellers spørge? Nils og Michael vil heller ikke hjælpe hende væk fra denne verden, og hun er for svag til selv at arrangere sig.

»Jeg kan ikke selv kravle op i badekarret. Det ved du også udmærket godt.«

Stemmen skratter, de kommer til at grine, samtalerne bliver mere og mere groteske.

»Du må ikke opgive ånden, Inge. Det er den, der har skabt dig, og den, der har holdt sammen på dig gennem det hele.«

Tyge har arbejdet for Udenrigsministeriet med menneskerettigheder, konventioner, FN og andre vigtige sager, siden han var ganske ung. Han har rejst kloden tynd og har så mange interessante ting at fortælle. Han har taget likør og småkager med til dessert, men hun er for træt til at sidde op. Han hjælper hende ned at ligge, for træt til at tale, for træt til at sove, men hun kan lide at lytte til Tyges rolige stemme. Hun spørger til Marianne og børnene. Det er rart at vide, at hun ikke er alene. Hun lukker øjnene og vil åbne dem igen for at give Tyge instrukser om nøglen, han skal låse, når han går, og lægge den det sædvanlige sted. Han går ingen steder, siger han, hun må ikke give op, siger han, men hun kan mærke, at hun er ved at slippe, øjenlågene er tunge, hun driver ind i søvnen og nyder lyden af hans stemme, den rare følelse af ikke at være alene.
»Det kradser i væggene, få det væk.«

Hun har blundet, men vågner med et sæt ved lyden af sin egen stemme. Der er nogen, der vil ind til hende. Der er lyde i væggene. Der er nogen, der kradser og vil ind til hende. Telefonapparatet står ved siden af sengen, hun famler efter røret, ringer til Nils, han må hjælpe hende, han må få dem væk, dem derinde, dem, der kratter og klør og forstyrrer.

»Der er ingenting, Inge, det er bare noget, du forestiller dig. Der er ingen, der vil ind til dig, det er bare inde i dit eget hoved,« meddeler han fra sin hyggelige lejlighed i Klampenborg.

Nils er økonom, både han og Tyge er ofte i avisen. Michael læser artiklerne og notitserne højt for hende. Hendes grandnevøer bliver udnævnt og interviewet og skriver kronikker om det ene og det andet. Michael ved, hvad hun interesserer sig for. Nekrologerne, dødsannoncerne, de vigtigste overskrifter og alt, hvad der handler om Nils og Tyge og resten af familien. Tyskland, USA og Rusland følger hun tæt, tænk, at hun skulle opleve Rusland blive til Rusland igen. Sovjetunionen blev dannet, da hun var 34, og opløst, da hun var 103. Jeg har overlevet Sovjetunionen, tænker hun i et klart øjeblik, men pludselig kan hun ikke huske, hvorfor det er vigtigt.

»Hallo, Inge, er du der? Du skal ikke være bange, det er bare lyde inde fra hovedet. Der er ingenting. Det er sent nu, men jeg kommer og besøger dig i morgen. Skal vi sige det? Vi ses!«
»Nils?«

Hyletonen. Hun vil lægge røret på, men kan ikke nå. Hun kan ikke rejse sig op, skulderen og ryggen gør ondt, nu kradser det i væggene igen, skulle hun ikke kunne skelne mellem fantasi og virkelighed? Hun ved, hvad hun ved. Der er noget derinde, og hun vil ikke have det. Det er ikke meget, hun beder om. Hvis hun skal ligge uvirksom hen, vil hun gerne være i fred, de skal ikke splitte væggene ad.

Dagen efter kradser det stadig, men Michael siger, det går over. Han har hjulpet hende op at sidde og lavet en god kop te. Hun spiser en halv krydder med et tykt lag smør, han vil hende det godt. Da hun har spist lidt, lukker halsen og maven sig sammen, hun behøver ikke at forklare, Michael kender rutinen, han giver hende et glas vand og lægger puderne ned igen, så hun kan hvile sig. Hun driver ind i en døs, far og mor og Harriet er derinde, far tårner sig op, stor som hele verden med sit ørneblik af rav og kobber. Stemmen er den samme, dyb og rolig. Det er så længe siden, alligevel har han altid været med hende indeni, som en bestemmelse. Dugjorde, hvad du kunne, siger han. Du har rejst i hele verden, du har fået anerkendelse fra højeste sted, et langt liv. Du blev en større videnskabsmand end mig.

»Far? Er du der?« Hun strækker hals, rækker ud efter ham, prøver at svare.

»Nå dada. Sikke du bliver forkælet med morgenmad på sengen, Inge,« siger Nils. Pludselig står han der. Bente er her også, hun smiler med sine kønne brune øjne.

»Så du ligger bare her og gasser dig midt på dagen og lader Michael varte dig op, du kan sagtens.«

Nils driller, hun ved det godt. Hun smiler, far og Harriet står i baggrunden, mon også Nils og Bente ser dem?

»De er her, de er her nu,« siger hun og ser forbi dem, peger, vinker.

»Ja, nu er vi her,« siger Nils. »Vi kunne ikke komme i aftes. Det var meget sent, da du ringede.«
Hun lader hånden falde, hun kan ikke forklare det.

»Det er en klar, kold dag udenfor, solen skinner. Det er dit ynd-lingsvejr,« siger Bente. Hun dufter af frisk luft, hun har taget blomster med. En fin buket roser.

Det er ikke alle mennesker, hun bryder sig lige meget om, men Nils’ Bente har hun altid godt kunnet lide.

»I haverne på Cambridge er der sorte roser og sorte tulipaner, ved du det, Bente? Jeg tror næsten aldrig, jeg har set noget så smukt.«

»Dem må Bente over at se en dag. Hun er lige så blomstertosset som dig.«

Nils har sat sig på sengekanten.

»Jeg har ligget og tænkt på min far her til morgen. Og jeg har tænkt på mit liv. Det har været et langt og rigt og tilfredsstillende liv med mange rejser og gode minder.«

»Der kan du bare se, Inge, du er en heldig kartoffel.«

Det er en god dag.

Der er nogen, der vil ind til hende. Der er lyde i væggene. De kradser og laver en frygtelig larm, hvorfor tager de ikke hensyn, ved de ikke, hvordan hun har det med støj? Skingre, høje lyde, der flænger og flår i hende som ørnenæb, dyretænder i råt kød. De skal gå væk, de skal lade hende være i fred.

»De kradser derinde, hvem er det, hvorfor gør de det her imod mig? Er det Harriet?«

»Der er ikke nogen, Inge, det er noget, du forestiller dig, du skal ikke tænke mere på det,« siger Michael med sin rolige stemme.

»Hør selv, hvordan de river og kratter og vil ind til mig. Sig til dem, at de skal pille af.«

Harriet støjer, Michael må dysse hende ned, men staklen ved jo ikke, hvordan hendes søster skal tages, nogle gange kan hun være som et forkælet barn, der gør, som hun selv vil.

»Hvordan har du det, Inge? Hører du mig? Inge?«

Der er altid et farligt teater omkring Harriet, Michael vil ikke ane, hvad han skal stille op, når hun først folder sig ud. Nu er de der alle sammen, de står for enden af hendes seng, hun kalder på sin far, hun taler med Ebba og moster Signe, hun giver Walt en svingtur og tager ham op på skødet, hun sætter Harold på plads og retter på lægerne, beder om ro, kan hun for pokker ikke få lov til at få lidt ro? Den sidste rest af synet er væk, til maj fylder hun 105. Det bliver sværere og sværere at foretage sig noget fornuftigt og nu dette. Denne larm.
Denne kradsen og regeren. Der er nogen, der vil ind til hende. Det er garanteret Harriet. Hun vil fortælle dem om det, de skal hjælpe hende, hun vil bare have lov til at ligge her i fred. Kørestolen står ved siden af sengen. Munden og maven har snerpet sig sammen, hun kan ikke spise, hun er så træt. Michael giver hende rent koldt vand at drikke, han tager sig af hende, hun er, hvor hun helst vil være. På en god dag hjælper han hende op i kørestolen og triller hende hen til det åbne vindue, så hun kan fornemme den friske luft. Man bliver taknemmelig for lidt, en lille sprække kølig vind i ansigtet, lyden af Michael, der sætter nøglen i døren om morgenen, fuglene i haven, en køn sang i radioen.

»Hjælp mig op at sidde, jeg vil ringe til Nils.«

»Nils er i Norge med sin familie. Ham kan vi ikke ringe til. Det ved du også godt.«

»Så lad mig ringe til Tyge, han kan få hende væk, jeg vil ikke have den larm, hun splitter jo væggene ad, hun helmer ikke, nogen er nødt til at stoppe hende.«

Hun døser hen, forsvinder ind til dem, hun kender bedst. Far og mor, Walt og Harold, er det Harold derhenne ved lyset, eller Maurice, hun er ikke sikker.

»Inge? Inge, kan du høre mig?«

Der er nogen, der kalder, nogen, der tager hendes hånd. En varm, tør hånd lægger sig fast og rart om hendes, er det far, er det Michael, er det Tyge? Hun er taknemmelig for den hånd, måske giver hun den et lille klem, hun ved det ikke. Hun ser en skygge for sig, en klippe, et bjerg, er det Maurice, er det Harold, eller Walt, Michael? Alle hendes mænd, hvor har hun elsket dem, hver og en. Far træder ud af skyggen, lang og mørk, han ser hende an, smiler bag skægget, det viltre skæg fra før, han griber mod lommen, den distræte bevægelse, det hurtige kig på lommeuret, er det tid, spørger hun. Han nikker og smiler med sit kobberfarvede blik. Hun
rækker armene frem og går hen mod ham, hun tæller sine skridt, luften er blød omkring hende, der er lys, sorte fuglesværme på en hvid himmel, blomster. Sorte roser, sorte tulipaner, rød amaryllis, hun tæller.

Mit arbejde med Den inderste kerne er baseret på samtaler, artikler og de faglige og personlige breve, notater, fotos og lydoptagelser, jeg har været så heldig at få adgang til på Rigsarkivet og hos Inge Lehmanns familie. Bogen bygger på en række historiske personer, steder og begivenheder, men er en roman, hvor fortællingen står i centrum. Inge Lehmann-kendere vil genkende hovedtrækkene i hendes liv og virke, men som romanforfatter har jeg tilladt mig at lægge til og trække fra for at kunne fortælle historien om en usædvanlig kvinde, der gik sine egne veje på trods. Romanens Inge er altså min version af den danske videnskabskvinde. Kun Inge Lehmann selv vidste, hvordan det var at være hende.

Lotte Kaa Andersen

Efterskrift

På gutkind.dk/bog/den-inderste-kerne/ kan du læse forfatterens efterskrift. Du kan også læse mere om Inge Lehmann og hendes liv og opdagelser.

En stor, varm tak til

Bente og Nils Groes, Marianne og Tyge Lehmann og Kathrine Leh-mann for gavmildt at dele viden og alle de små glimt og historier, der lever i familiens hukommelse om Inge Lehmann, og som forhåbentlig bidrager til at skabe et levende billede af det menneske, hun var. Uden jeres tillid og gæstfrihed, ingen roman.

Trine Dahl-Jensen, seismolog og seniorforsker ved GEUS, for venlighed, hjælpsomhed, samtaler og faktatjek.

Lif Lund Jacobsen fra Rigsarkivet, hvis forskning og formidling udstak min vej til Inge Lehmann og overbeviste mig om, at hendes historie fortjente at blive fortalt i romanform.

Elisabeth Toubro, Monica Krog-Meyer og Helle Solvang for at dele inspiration og viden.

Mine redaktører, Jacob Søndergaard og Martin Bastkjær, og alle på Gutkind Forlag for dygtighed og bogbegejstring.

Sidst og altid, tak til min familie for førstelæsning, opmuntring og sammenhold og for, at I de sidste to år har ladet mig indlemme Inge i familien som en af os.

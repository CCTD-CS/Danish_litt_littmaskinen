Kirsten, Ib

Der er kun en enkelt ledig plads tilbage i cykelstativet, selvom hun ikke er senere på den end sædvanligt.

Det er koldt om fingrene, da hun får hænderne ud af de forede, sorte cykelluffer og låser cyklen. Lufferne lader hun hænge på cykelstyret, for der er ingen fare for, at nogen vil stjæle dem, tænker Kirsten. De er så gammeldags.

Det er en onsdag morgen i december, og det er ugens mest spændende tidspunkt, når endetallet bliver udtrukket. Og det er hende, der gør det. Kirsten er stolt. En ganske almindelig kontordame som hende drejer lykkehjulet denne morgen for at finde endetallene, det er noget, hele Danmark venter på.

Kirsten kommer ind i forhallen, tager den tykke, gule strikhue af og purrer op i det store, røde hår med den ene hånd. Hun nikker til receptionisten og går videre ud til trapperne og elevatoren, den er der ikke. Hun har ingen tålmodighed til at vente på den og småløber op ad trapperne, mens hun nikker til flere, hun passerer.

Det er bare et tilfælde, at det blev hende. Det kunne lige så
godt have været en af de andre kontordamer, det ved hun godt. Men da der skulle tages pressefotos af Ib og hans hold, var hun den nærmeste, og nu er hun også blevet hans sekretær. Sådan en havde han ikke i begyndelsen, men hans program er blevet en stor succes. Der er så mange, der ringer og skriver ind, så han var nødt til at få kontorhjælp.

Der dufter af nyvaskede gulve på gangen. Kirsten hænger sin brune uldfrakke på knagen ude foran deres kontor, der ligger lige over for studiet.

Døren er låst, Ib er ikke kommet endnu.

Kirsten låser sig ind.

Inde i deres lille kontor er der pænt og ryddeligt med to skriveborde, et til hende og et til Ib, som han næsten aldrig bruger, han tager sit arbejde med hjem, siger han. På Kirstens skrivebord står der en Olivetti, der ligger en bunke papirer og nogle ordbøger, og så er der en diktafon, hun nogle gange bruger, hvis hun skal skrive breve for ham. Det kan hun bedre lide end at stenografere. Men hvis det skal gå meget hurtigt, gør hun selvfølgelig det.

Det eneste, hun ikke er så begejstret for på deres lille kontor, er den evindelige lugt af cerutter. Selvom Ib ikke er der nær så meget som hun, og selv om hun lufter ud hver eftermiddag, hænger lugten af hans Caminante på kontoret og i hendes tøj. Havde det bare været cigaretter eller endda cigarer, men det er ikke noget, hun siger til ham.

Der er også låst ind til studiet overfor. De kan først komme ind, et kvarter før programmet skal i luften, ved hjælp af en speciel studienøgle.

Hun kigger på klokken, der er mere end en halv time til, hun skal sætte lykkehjulet i gang, så speakeren kan få endetallene
at vide, sluttallene på de danskeres telefonnumre, der kan ringe ind senere i formiddag, når programmet sendes.

Hun kan sagtens nå at hente en bakke med kaffe og rundstykker til ham nede i kantinen. Det sætter han pris på.

Kirsten er blevet udlært i Huset, og hun kender de fleste af dets hjørner og ansatte, selvom hun kun er 20 år.

Hun har været heldigere end sine store søskende, synes hun. Det er, som om de er blegere og klejnere i det, de, der blev født under krigen, som om de har manglet mad, det tror hun nu ikke. Men de har ikke de samme ambitioner, som hun har.

Kirsten er gået den lige vej. Efter realeksamen fik hun med det samme en læreplads, og til sin egen forbavselse blev hun tilbudt arbejde i Huset, straks efter hun fik sit lærebrev.

Det er her i Huset, alting sker. Huset er Danmark, synes hun. Nyheder, klassisk musik, moderne musik og underholdning. Lykkehjulet og Ib Hjorts program, hvor alle de hjemmegående sidder og venter på, at deres telefonnummers endetal skal blive trukket, er ren og skær underholdning. Det er et mærkeligt ord. Underholdning. Men hun er en vigtig brik i et underholdningsprogram, og det passer hende godt.

Det hele går meget hurtigere i pressens radioavis, og fjernsynet, det er slet ikke hende, for hun er ikke pæn nok til fjernsynet, synes hun selv. Hun passer bedre til radio.

-	Sikke noget sludder og vrøvl, sagde Ole i går, hendes kæreste, da hun sagde til ham, at det var sådan, hun så på sig selv.

-	Ikke pæn nok til fjernsyn.

-	Hvad mener du med det? vrængede han nærmest.

Han lever i en anden verden, end hun gør. Han læser psykologi. Og han er et rodehoved. Kirsten elsker ordenen i Huset, systemerne, nøglerne, stakkene af hvidt papir, den grå Olivetti-skrivemaskine med nyt farvebånd i, friserede mænd og kvin-
der i pænt og ordentligt tøj, der kommer udsovede til tiden og passer deres arbejde, som er at forsyne danskerne med nyheder, oplysning, musik og underholdning til at skylle det hele ned med, som Kirsten kalder det. Ligesom en klat syltetøj oven i den opløste albyl i en skefuld vand, som hun fik som barn, når hun var syg.

Kirsten får kaffen og de to rundstykker skrevet på regning i kantinen på programmets nummer, som hun plejer. Hver onsdag bliver hun ramt af et lille stik af dårlig samvittighed over, at også hun har adgang til den gratis kaffe og rundstykket med smør, men det er kun på sendedagen, de tillader sig den luksus. De andre dage er der ikke fri fortæring af nogen slags, og Kirsten har madpakke med til frokost.

Hun ser altid frem til at spise frokosten i kantinen, og om onsdagen kan hun glæde sig to gange. Her til morgen er der ikke så mange derinde endnu, så der er frit udsyn til kantinens store endemaleri, som hun elsker.

Manden til højre i billedet med kasketten og tasken i hånden er på vej hjem fra sit arbejde på skibsværftet. Det er hendes far. Sådan har hun tænkt, fra allerførste dag hun begyndte i Huset som lille, forskræmt kontorelev. Da hun fik øje på ham, kunne hun slappe af.

Hendes far, B&W-arbejderen, hænger herinde i den flotte kantine i hjertet af det hele.

Og det er ham og alle de andre arbejdere, vi sender til. Sådan tænker hun. Hun ser lydbølgerne som noget fysisk og synligt ligesom den gamle kaffereklame inde på kaffebaren ikke så langt fra Psykologisk Institut, hvor hun tit kommer sammen med Ole. Derinde på cafeen er der et vægmaleri af den kongelige livgarde, der trækker op i kongens København. Billedet forestiller garderne marchere forbi kaffebaren og blive ramt af de dejlige lugtbøl-
ger af kaffe derindefra. Hver gang hun ser reklamen, smiler hun, ligesom hun smiler til arbejderen på maleriet i kantinen. Han skal rammes af oplysende radiobølger sendt herinde fra Huset.

Lykkehjulet er placeret inde i studiet, og da hun balancerer hen ad gangen med bakken, ser hun, at døren står åben. Ib er kommet.

Det er ikke velset at tage mad og drikke med i studiet, så Kirsten tømmer bakken og placerer tingene på det lille runde bord i hjørnet af kontoret.

-	Vi har lige tid til en kop kaffe og et rundstykke, mumler Ib, og måske en enkelt Caminante, inden De snurrer med hjulet, frøken Pedersen, siger han.

De sætter sig over for hinanden. Kirsten skænker op fra termokanden og skærer også rundstykket over for Ib og smører det. Så griser det ikke så meget.

-	Spændende i dag, ikke, frøken Pedersen? Vi har forberedt de fineste spørgsmål, både nemme og svære, til Danmarks bedste lyttere, siger han. Han trækker to kuverter op af den firkantede, brune lædertaske, han altid går rundt med. På kuverterne står der skrevet Lige klokkeslæt på den ene og Ulige klokkeslæt på den anden.

Ib har sendt sit program et par måneder nu. I begyndelsen gik det helt galt, de lod kun lykkehjulet spinne én gang for at finde frem til et enkelt tal som endetal, så op til flere telefoncentraler brød sammen, fordi der var så mange, der ringede ind. Alt for mange telefonabonnenter har det samme endetal i Danmark, og alle ville tilsyneladende ringe til Ib Hjort.

Ledelsen var forbløffet over den store succes.

Og så fandt de ud af, at det var bedre at have to endetal, så det ikke var muligt for så mange lyttere at ringe ind, og så også at lade endetallene annoncere tidligere på dagen.
Sådan gør de det nu.

Allerede her efter et par måneder er der stille, roligt og civiliseret, når de går i luften. Ikke som i starten, hvor Kirsten fik ondt i maven over, om hun nu kom til at fumle med lykkehjulet, eller der skete sammenbrud i centralerne.

Kirsten rejser sig. Det er snart på tide.

-Åh, er det virkelig så koldt? spørger Ib, at De må have slacks på. Godt, vi ikke er i fjernsynet, hvad?

Kirsten har grønne strækbukser på, der har en rem ned under foden, så underbenet bliver smalt, og da der var koldt her til morgen, har hun en hjemmestrikket gul trøje med grønt mønster på med lynlås, hun kan lyne op og lade stå åben, hvis det bliver for varmt.

Ib er ulasteligt klædt i jakkesæt, men også han har en striktrøje under. Fint nok, det jakkesæt, til at komme i fjernsynet, tænker Kirsten og bliver med det samme irriteret på sig selv over tanken, fordi Ole og hun dagen før småskændtes om det der med at være køn nok til fjernsynet.

Ole ville ikke kunne komme i fjernsynet, han er langhåret, nogle vil måske kalde ham usoigneret, det synes hun så ikke, han er, men hans skjorter og jakker er altid krøllede, og hun nægter at stryge dem, for han er fuldstændig ligeglad.

Kirsten har kendt Ole i to år nu, og hun håber, at han bliver lidt mere organiseret, når han er færdig med studiet. Så skal de giftes, forloves vil han ikke, men giftes skal de, hvis de skal have en lejlighed. Sådan som han bor nu sammen med fem andre i et kollektiv, det mister han vel lysten til, når de får råd til noget andet.

Selv bor Kirsten ikke så langt fra Radiohuset. Hun har et værelse med adgang til køkken og bad hos fru Bang, og det er godt nok til hende.
Kirsten har sjældent Ole på besøg, så fru Bang har ikke noget at klage over.

Kirsten drejer hjulet.

-	Første endetal er fem, siger hun.

Spændende. Det er næstsidste tal i hendes forældres nummer.

-	Fem, gentager Ib meget højt, og det bliver noteret ned.

-	Sidste endetal er nul.

-	Nul, siger Ib højt. Altså, endetallet er halvtreds.

Det er det tal, de skal meddele i radioen, så lyttere med de rigtige endetal kan ringe ind, når programmet går i luften om en time.

Kirsten kan mærke sin puls.

Det er deres endetal derhjemme.

Bare hendes mor hører det her.

-	Det er vores endetal derhjemme, udbryder hun.

-	Jamen så må vi håbe, frøken Pedersen, at Deres forældre sidder klar ved apparatet, siger Ib.

-	Min far er på arbejde, men min mor er hjemmegående. Bare hun hører det.

-	De kunne jo lige ringe hjem og advisere hende, foreslår Ib.

-	Er det lovligt? Mener De det? Tak.

Kirsten småløber ind på deres kontor og ringer hjem, men der er ingen, der tager telefonen. Det er jo bare fjollet, det her, tænker hun.

Måske er der nogen i kollektivet, der sover længe?

En søvnig stemme tager telefonen.

Kirsten spørger efter Ole.

Ole sover endnu, men bliver hentet til røret.

Han er godt nok langsom i optrækket.

Kirsten vil have, at han cykler hjem til hendes far og mor på
Amager, og hvis hendes mor ikke er der, skal han tage nøglen på gemmestedet og bare gå ind og ringe til programmet.

-	Er du blevet tosset? udbryder Ole.

Men Kirsten insisterer.

-	Nu er det jo ikke sikkert, at Deres mor kommer igennem, det kan jeg jo ikke garantere, frøken Pedersen, siger Ib.

Kirsten er spændt, men også sikker.

Og ganske rigtigt. Efter fire damer er der en ung mand, der kommer igennem.

-	Og hvad går De så og laver sådan en onsdag formiddag, unge mand?

Ole mumler noget om, at han er studerende.

-	Og hvad skal vi spille for Ole?

Ole vil gerne høre Yesterday.

-	Ja, Beatles er en dejlig gruppe af unge mænd. Teksterne er gode, siger Ib. Man kan diskutere, om de alle kan synge.

-	Men er De ikke til forelæsning denne morgen? spørger Ib.

Ole forklarer noget om, hvad der sker i øjeblikket på Psykologisk Institut. Instituttet er blevet besat af de studerende, han er også med, men lige hjemme at vende for at sove. Det handler om at bryde professorvældet.

-	Hvad vil De stille op uden professorer? Ib morer sig næsten.

-	Så kan De jo ikke lære noget, siger han.

Men så konkluderer han venligt, at det er godt, de unge har idéer.

Og nu skal vi høre, hvad frøken Klokken siger.

-	10.48.

-	Det var vel nok dejligt, siger Ib. Et nemt spørgsmål til den unge psykologiprofessor.
Da Ole har lagt røret på, er Kirsten helt varm ned ad halsen. Hun rødmer af skam.

Det er ikke muligt. Et barn ville kunne svare på det spørgsmål. Og så svarede Ole forkert. Har han aldrig været på landet? Har han aldrig været uden for København?

Hvordan kunne han kalde andens afkom for gæslinger?

Det var det nemme spørgsmål, han skulle svare på.

-	Hvad hedder andens afkom?

Det er så pinligt.

-	Hvor var det skammeligt, at Deres mor ikke kom igennem, siger Ib, da de bagefter sidder over for hinanden på det lille kontor.

Kirsten er i gang med at notere numrene på de plader, der er blevet ønsket og spillet, på en liste.

Hun nikker bare.
Kirsten, Ingrid, Ole

Ib var ked af, at hun holdt op med at arbejde for ham, men Kirsten kunne ikke sige nej til tilbuddet om at blive producerassistent på de nye børneudsendelser.

En ny verden. Hun laver f)ernsyn, og hun har med rigtige mennesker at gøre ude i virkeligheden. Hun ved, at det ikke kun er børn, der ser programmerne, hendes søskende og forældre ser dem også, men ikke hendes kæreste, det gider han ikke.

Ole vil imidlertid gerne møde de mennesker, hun arbejder sammen med, både kameramændene, lydfolkene og hellere end gerne tilrettelæggerne. Han har bedt Kirsten om at blive præsenteret for dem, men indholdet af, hvad de laver, det interesserer ikke Ole så meget.

Så Ole er flink til at hente Kirsten i denne.tid, hvor de optager på Vesterbro i København, og han har ikke noget imod at hjælpe med at pakke sammen, rulle kabler og bære og den slags. Folk kan godt lide ham, har Kirsten bemærket, men hun kender ham også tilstrækkeligt godt til at vide, at han har en bagtanke med at snakke op med holdet.
Klokken er lidt over et om eftermiddagen, og de venter på deres hovedperson, skolepigen Ingrid. Og nu kan Kirsten se hende komme om hjørnet nede fra Istedgade.

Knæene på Ingrids tynde ben slår sammen, når hun har travlt og kommer løbende.

Hun ser glad ud. Kirsten vinker til hende, og Ingrid vinker tilbage.

Pigen elsker at lave fjernsyn. Det er sjovt, det hele, for Ingrid, også selvom de tager scenerne om og om igen. For hun skal som regel sige noget skægt, og så gør det ikke noget, hun skal sige det samme flere gange.

Kirsten kan godt lide Ingrid, og Ingrid kan godt lide, at de voksne synes om hende. Før i tiden, for ikke så lang tid siden, da var de voksne bare nogle, der råbte ad hende, både hendes mor og også mange af de andre i gaden, for eksempel ismejeridamen.

- Gør nu det, lad være med det. Kunne du ikke nok? Ingrid, hold så op!

Hun er lyshåret, har briller, er høj af sin alder og tynd, og så er hun hurtig både i bevægelser og i replikken.

Det er Kirsten, der har været henne på Ingrids skole og lavet en aftale, så Ingrid en gang imellem får tidligere fri. Det er ikke hver dag, hun behøver det, men de fleste af ugens dage lige nu er de i gang med at filme i gaden og oppe i lejligheden. Ingrids mor var ikke med henne på skolen, det var Kirsten, der ordnede det hele. Kirsten har et blødt punkt for Ingrid. I alder kunne hun ikke være hendes mor, men hun kunne være en storesøster, der passer på sin lillesøster, for der er ikke megen hjælp at hente hos Ingrids mor, det har Kirsten fundet ud af for længst.

Ingrid har betroet sig til Kirsten om, at hun kan mærke stor forskel på, hvordan hun bliver behandlet af sine klassekamme-
rater for tiden. Og lærerne taler anderledes til hende nu, hvor hun er blevet filmstar.

De store optagevogne holder i gaden foran huset, hvor de optager. Det er Ingrids opgang.

-	Godt, du er her. Har du fået frokost? spørger Kirsten en forpustet Ingrid.

Det har Ingrid ikke, og hun har heller ikke haft en madpakke med hjemmefra. Det har hun ikke så tit, for der er sjældent noget at lave den af.

Men det betyder ikke noget, trøster Kirsten hende. Til Ingrid har hun gemt noget fra holdets frokost, som hun har hentet nede i ismejeriet.

Der er nogle, der er ved at bære kameraer, stativer og lys op i opgangen. De er mange om at lave filmen, men der skal meget til at dupere Ingrid, selv om hun bare er 10 år. Kirsten er meget imponeret af pigen.

-	Jeg smutter lige op med skoletasken, og så er jeg klar, siger Ingrid gumlende på en leverpostejmad.

I filmen bor Ingrid sammen med sin mor og sine to små søskende i en lille lejlighed. Ingrids mor i filmen er en skuespillerinde, mest kendt fra teatret. Kirsten har set hende i flere roller, Ingrid har ikke mødt hende før, men de to kommer godt ud af det med hinanden. Skuespillerinden er sød ved Ingrid og de to små børn, som spiller Ingrids små søskende.

-	Din veninde er kommet, siger Kirsten til Ingrid, hun venter på dig, vi venter alle på dig, men giv dig bare tid.

I dag skal de filme oppe i lejligheden, og dagens scene handler om at skrive stil. Ingrid fik replikkerne i går skrevet på et stort ark, og hun kan dem næsten ordret, men nogle gange finder hun også på noget at sige undervejs, og nogle gange er det godt, siger de og roser hende for, hvor dygtig hun er.
Kirstens rolle i produktionen er at lave alt muligt. Hun er først og fremmest producerens assistent, hun skal huske alt, skrive ned, ordne praktiske ting, og som dagene er gået, har Kirsten påtaget sig rollen som Ingrids reservemor.

Et par gange har Kirsten prøvet at forklare Ole, hvad der er helt særligt ved Ingrid og den serie, de er ved at lave. Det er virkeligheden, der bliver omsat til fiktion. Og Ingrid formår at bevæge sig begge steder, fra virkeligheden ind i skuespillet, sådan formulerer Kirsten det. Ingrid skal spille sig selv.

Ole bor stadigvæk i sit kollektiv, mens Kirsten har fundet sig en lille lejlighed i stedet for værelset. Ikke fordi der er særlig meget mere plads, men hun har sit eget køkken og badeværelse og behøver ikke at tage hensyn til udlejeren. Og Ole kan komme og gå, uden udlejeren brokker sig over herrebesøg, som det var tidligere.

Men Ole forstår ikke, hvorfor Kirsten er flyttet i en lille lejlighed i stedet for at flytte ind i hans kollektiv. Hun blev spurgt, men afslog. Nej, det kunne hun ikke tænke sig. Der er for beskidt og for rodet, og de andre, der læser på universitetet, taler for ofte hen over hovedet på hende.

I scenen i dag skal Ingrid spille sammen med pigen, som hun kender i forvejen. De er veninder fra legepladsen, og veninden spiller hendes veninde i filmen.

Ingrid kommer ned på gaden efter at have smidt skolesagerne oppe i lejligheden.

-	Jeg har ikke set ret meget endnu af det, der er kommet i kassen, siger hun til Kirsten med et stort smil. Lyder det ikke skægt? Komme i kassen? Det siger en af mændene, at det hedder. I kassen.

-	Det bliver så godt, og vi skal se det hele sammen, siger Kirsten.
-	Hjemme hos mig betyder det noget andet. Kassen. Man kan få én på kassen. Det har jeg fået mange gange af min mor. Og så kan man komme i kassen med en dame. Ha! Ingrid griner højt.

-	Åh, hold nu op, siger Kirsten. Sådan kan du ikke tale. Er din mor ikke derinde?

-	Hun er lige gået. Hun tog bagtrappen. Sammen med en onkel.

Tænk, hvor let Ingrid tager det. En onkel! Kirsten ved godt, hvad det betyder. Og så har sådan en mor fået så dejlig en datter. Det er næsten ikke til at bære.

Kirsten har fået at vide af manuskriptforfatteren, hvordan det hele begyndte.

For et par år siden gik Ingrid ned på legepladsen helt alene, måske var hun fem eller seks år dengang og sikkert sendt i byen for at hente noget til sin mor. Og nede på legepladsen mødte hun en pige med en nanny, en slags barneplejerske med en fin blå kappe hen over håret. Barnet var manuskriptforfatterens datter, og de boede i den anden ende af gaden.

Ifølge nannyen var Ingrid meget nysgerrig, da hun fandt ud af, at de to små piger boede i samme gade, og især at den fremmede pige havde et stort værelse med masser af legetøj. Nannyen inviterede Ingrid med hjem allerede den første dag for at lege.

Natalie hedder manuskriptforfatterens datter, de to leger stadigvæk sammen, og nu indspiller de film sammen.

Dengang Ingrid begyndte at komme hjemme hos Natalie til nybagte boller og kakao, syntes Ingrid, hun skulle bidrage med noget, og så gik hun i gang med at fortælle historier om den anden ende af gaden, om hendes mor, hendes søskende, de skiftende onkler og den lejlighed, de bor i. Og sådan var det i et par år, når de legede hjemme hos Natalie.
Kirsten kan godt lide manuskriptforfatteren, Natalies mor, der har arbejdet i børne- og ungdomsafdelingen i Huset et par år. Hun skriver også bøger og historier til film. Den eneste lighed er, som Kirsten forstår det, at der heller ikke er nogen far hjemme hos Natalie, men de har penge, mange penge, i forhold til hvad Ingrids mor har i den anden ende af gaden, og de har et helt nyt fjernsyn.

Og så fik Natalies mor en dag en fantastisk idé, som Ingrid først var lidt nervøs over. Natalies mor begyndte at skrive nogle af Ingrids beretninger ned, og hun præsenterede dem for dem inde i Huset, og de var interesserede. Det blev vedtaget at lave en film for børn om Ingrid og hendes veninde.

Så klappede fælden for Ingrid, for nogle gange har hun gjort sine fortællinger fra den fattige ende af gaden lidt mere kulørte. Sådan har Kirsten fået det at vide af manuskriptforfatteren, der nu syntes, at det var på tide, at Ingrid præsenterede hende for sin mor.

Og det havde ikke lige været det, Ingrid havde regnet med, og hun var sikker på, at hun ville få et par på siden af hovedet, når hendes mor fik at vide, hvad hendes datter gik og fortalte.

Det skulle vise sig, at hun tog helt fejl.

Ingrid havde holdt sig væk, mens de to kvinder snakkede. Hun havde fået besked på at passe de små søskende nede på legepladsen, og hun trak den i så lang tid, hun kunne, mens hun planlagde, hvad hun skulle sige til sit forsvar, når moderen ville skælde hende ud for alt det, hun havde fortalt ude i byen.

Men da hun kom hjem om aftenen, var moderen i godt humør, og der var for en gangs skyld dejlig middagsmad, bøf, kartofler og sovs med røde sodavand til og ikke kun øller til de voksne.
Derefter gik det hurtigt. Og det kom til at ske nede i Ingrids del af gaden.

Der skulle findes locations, kulisser, steder, de kunne optage. Der kom folk fra Huset, ikke bare Natalies mor, men også en instruktør, en producer og så Kirsten, producerassistenten, og flere mænd.

-	Producerassistent, sikke et navn på en stilling. Så flot. Det kunne jeg også godt tænke mig at blive. Hvordan bliver man det? havde Ingrid spurgt Kirsten en dag.

-	Det er ikke nogen uddannelse som sådan, forklarede Kirsten hende. Det er noget nyt.

Kirsten har forklaret, hvordan hun er uddannet på kontor i Huset, men hun ville gerne prøve noget andet, noget, hvor man kommer væk og ud i virkeligheden.

-	Mærkeligt, havde Ingrid sagt. Tænk, at du frivilligt er herude i vores gade og render op og ned ad de gamle, beskidte trapper i stedet for at sidde og være en pæn dame på kontor.

Kirsten har haft Ingrid med inde i Huset en enkelt gang for at blive præsenteret for produceren, en mand, som både Kirsten og Ingrid kun har set den ene gang.

-	I kassen, i kulissen. Ingrid smager lidt på ordene.

-	Du skal lige have noget andet tøj på, siger Kirsten. Hun står parat med noter om, hvordan Ingrid var klædt i sidste optagelse, og optagelsen i dag er en direkte forlængelse.

Kulisserne er Ingrids egen opgang. Efter megen palaver og diskussion frem og tilbage, om de skulle bygge en lejlighed magen til den lejlighed, Ingrid bor i, fandt de den bedste løsning.

Lejligheden oven over Ingrids står tom for tiden, og så har Huset lejet den. Og den er nu kulisse i filmen.

De optager inde i lejligheden oven over Ingrids families lej-
lighed. Det er meget hjemligt, synes Ingrid. Og hun er blevet taget med på råd om, hvordan der skulle møbleres.

-	Der sover vi. Og min mor sover på en sovesofa i stuen, og så har vi et sofabord der, og nej, vi har ikke et spisebord. Vi spiser ved sofabordet, vi har nemlig ikke råd til et spisebord endnu, for vi køber det pæneste først, siger min mor.

Kirsten kan ikke forstå, at Ingrids mor endnu ikke har sat sine ben oppe i kulissen på etagen ovenpå. Det er, som om hun vælger at holde sig langt væk fra det hele, når hun ved, at de skal filme i lejligheden eller i opgangen og ikke nede på legepladsen eller på gaden.

Måske forsvinder hun en tur med en af onklerne, som i dag. De er på værtshus. Når Ingrid er gal på sin mor, sladrer hun til Kirsten. Og det er hun i dag. Kirsten ved ikke hvorfor.

-	Min mor har alt for mange mænd, hun drikker for mange øl, hun slår os. Hun går i kassen med hvem som helst.

-	Så slemt er det vel ikke? forsøger Kirsten sig.

Ingrid ryster på hovedet.

-	Godt, er du klar? siger Kirsten, Ingrid har fået skiftet bluse og nederdel. Knæstrømperne er de samme, de er gode nok, selvom der er huller på begge hæle.

-	Er der noget at drikke? spørger Ingrid. Vi har ikke noget derhjemme.

-	Der er sodavand, siger Kirsten. Men jeg synes, du skal drikke noget mere mælk.

-	Du er så sød, Kirsten, du har sådan et flot, rødt hår.

Kirsten bliver varm om hjertet.

Skuespillerinden, der spiller Ingrids mor, er kommet. Hun har også et flot hår, stort og opsat, og hun får sminke på.

-	Hvorfor skal vi ikke sminkes? griner Ingrid, mig og Natalie.

Der er sat kameraer op i lejligheden, og der er store lamper
tændt inde i den lille lejlighed. Der er allerede varmt. Lydmæn-dene er ved at gøre klar. Men nu er der noget galt med lysene. De skal vente.

Kirsten henter en rød sodavand til de to piger.

-	I kan både nå at drikke den og tisse af bagefter, tror jeg, siger Kirsten.

I scenen skal de sidde Ingrids filmmor, Ingrid og Natalie med nogle stilehæfter, og så spørger Ingrids mor om, hvad det er for en stil, de har fået for, og hvad de har skrevet. Og Natalie skal fortælle om, hvad hun har skrevet, en historie om prinser og prinsesser, og så skal Ingrid læse sin stil op.

Det er alt sammen noget, Natalies mor, manuskriptforfatteren, har fundet på. Ingrids stil et slet ikke god, og Kirsten synes, det er for groft.

Teksten handler om en mand, der bor på gaden og drikker for meget.

Så er de klar.

Kirsten forsyner pigerne med endnu en rød sodavand eller en grøn, de må selv vælge.

Ingrids skuespillermor er sød og sjov, synes Kirsten, og i det virkelige liv drikker hun vist aldrig øl eller snaps. Og hun lugter godt, har Kirsten bemærket med et stille smil. Hun må bruge samme vaskemiddel som Kirsten, eller også er det parfumen?

Kirsten er også den, der står klar med klaptræet.

-	Scene 14.

Efter optagelsen spørger Ingrid hende om, hvor meget et fjernsyn koster.

Kirsten ved det ikke, hun vil finde ud af det.

-	Men jeg er sikker på, du tjener nok penge til, at du kan købe et fjernsyn til din mor og de små, siger hun.

-	Men det er min mor, der får pengene, tror jeg, siger Ingrid.
-	Så sætter hun dem nok ind på en bog i banken, siger Kirsten.

De er alle nede på gaden igen. De skal til at pakke sammen. Ingrid bliver ved med at hænge lidt på Kirsten.

Ud af øjenkrogen kan hun se Ole komme slentrende hen imod dem.

-	Du kender ikke min mor, siger Ingrid. Nu kommer din kæreste.

Ingrid er interesseret i ham, fordi det er Kirstens kæreste, men Ole er ikke til småpiger med lange tynde ben og tykke briller.

-	Du skal se, siger Kirsten og glatter Ingrids hår. Vi ses i morgen. Samme tid og sted.

Ole giver Kirsten et kys på kinden.

-	I folkets tjeneste endnu en dag, siger han. Er produceren her heller ikke i dag? Jeg har ellers noget, jeg gerne ville tale med ham om.

-	Ole, vi laver fjernsyn for børn. Det er ikke noget for dig. Ved du, hvad et fjernsyn koster?

-	Ingen anelse. Skal du nu have et fjernsyn?

Kirsten trækker sin cykel, Ole går ved siden af.

-	Jeg troede egentlig, du havde timer her i eftermiddag.

-	Jeg savnede dig for meget, lyver Ole.
Ole, Kirsten

- Hør lige her, hvad jeg har skrevet. Det er voldsomt, men det er præcis sådan, det er.

Ole har dårligt fået sagt goddag til Kirsten, der lige er kommet ind ad døren til sin egen lejlighed, som Ole i denne tid ofte opholder sig i om dagen for at få ro til at skrive på en større opgave til Psykologisk Institut.

Kirsten smider skoene, kommer hen til Ole og nusser ham i nakken.

-	Måske skulle du lufte lidt ud, når du ryger så meget, siger hun og åbner vinduet. Og måske kunne du også godt rydde lidt op!

-	„Essensen af Machiavellis politiske tanker er, at politikeren har ret og pligt til kynisk og konsekvent at misbruge den almindelige befolknings uvidenhed, uforstand, frygt, mistillid, troløshed og grådighed. Samtidig understreger Machiavelli, at magthaveren bør tage sig lige så meget i agt for den indefra kommende fare som den udefra kommende." Er det ikke godt skrevet?
Ole læser op fra sine notater.

- Men til hvilket formål? Hvad er det, det handler om? Hvorfor skal vi misbruges? Og til hvad skal vi misbruges? Og hvad har du tænkt dig, at vi skal spise i aften, Ole?

Hvor er Kirsten irriterende praktisk altid. Fra morgen til aften. Men Ole er ikke dum, han ved godt, at det fra første gang, de mødtes, var det, han blev tiltrukket af hos hende. Der er en kerne i Kirsten, som han for længst har indset, han selv mangler. Hun lader sig ikke føre med. Hun tilhører ikke den uvidende befolkning, flokken af danske lemminger, der lader sig føre med. Og det smukkeste ved hende er, at hun slet ikke er klar over det selv. Hun har en intuitiv sans for fornuft, hun er klog.

Kirsten har allerede med den ene hånd fået sat en kedel vand over, med den anden skåret krydderboller igennem og lagt dem på brødristeren. Ole selv sidder og stirrer skiftevis ned på papiret i skrivemaskinens rulle og ud ad vinduet og tænder endnu en cigaret.

-	Der er masser af ost og pølse endnu, vi kan også bare drikke five oclock tea med ristet brød og lade det være aftensmad.

Kirsten har taget sine maosko på og skiftet til en orange housecoat, og lige idet hun går forbi spisebordet, rammer en af eftermiddagens sidste solstråler først hendes røde hår og så den orange housecoat.

Ole tager fat i hendes arm.

-	Så smukt. Så rødt, og så begynder han at nynne.

Solen står op, Østen er rød.

Kina har frembragt en Mao Tse Tung.

Han arbejder for folkets vel.

Han er Kinas og hele folkets redningsmand.
- Kom lige her og sæt dig hos mig, siger Ole.

Kirsten griner lidt af ham.

-	Det er en lidt anden model end ham der Machiavelli. Det er et andet folk.

Ole fører sine hænder ind under Kirstens housecoat.

-	I virkeligheden interesserer jeg mig ikke for folket, eller for politik, hverken de røde eller de borgerlige.

-	Det ved jeg godt, siger Kirsten. Du har varme hænder. Det er dejligt.

-	Mao har sagt, at man skal skelne mellem modsætningerne inden for folket og modsætningerne mellem folket og fjenden.

-	Ja, og hvad søren betyder det?

-	Det ved jeg heller ikke. Og skidt med det.

Tekedlen fløjter.

-	Har vi ikke noget andet at drikke end te?

-	Har du måske været på gaden i dag?

-	Jeg interesserer mig for fænomenet magt.

-	Tænk, det kommer ikke som nogen overraskelse.

Ole kigger på klokken, han rejser sig.

-	Jeg kan lige nå at hente et par øl til os. Jeg løber.

Uden for Irma i Kirstens gade er der en telefonboks, som Kirsten bruger, når hun skal telefonere, og Ole også, når han er på besøg.

Måske burde han lige ringe hjem til kollektivet og fortælle, hvor han har været siden i går, og også lige forsikre sig om, at det ikke er ham, der har køkkentjansen i dag, for så bliver der ballade.

Men tværtimod, en glad stemme i kollektivet tager telefonen. Alt er fryd og gammen. Der er en opløftet stemning i hele huset, kan han høre. Og det skyldes, at en af de andre er kommet ind
på musikkonservatoriet, og det skal fejres i aften, der er indkøbt røde bøffer, også til Kirsten, hvis hun kommer med.

Men Kirsten vil ikke med, hun er for træt. I modsætning til Ole har hun været oppe fra halv syv om morgenen. Hvis han skal være helt ærlig - og det er han ikke over for Kirsten, når han fortæller, at han sad parat ved spisebordet med skrivemaskinen klokken otte - så var klokken nok snarere ti-halv elleve, før han overhovedet havde fået morgenkaffe.

Ole sætter de fire øl i køleskabet og trækker vejret dybt.

-	Øv, Kirsten.

Og Kirsten er skuffet over ham, det ved han godt. Det er hun så ofte. Hun er svær at leve op til.

Mens han har været i Irma, har hun flyttet hans papirer, bøger, skrivemaskine og dækket op med to hæklede hjerter som bordskånere, tekopper, glas, krydderboller, salami og ost.

-	Tag bare hjem. Du elsker bøffer, resignerer hun.

-	Så kommer jeg bagefter, når vi har spist.

-	Nej, det bliver for sent, du ved, jeg skal tidlig op.

-Åh, nu ikke så kedelig, Kirsten.

Ole giver hende et kys på kinden.

-	Vi ses i morgen.

-	Måske, mumler Kirsten.

Ole kan ikke lade være med at fløjte allerede ude på trappen. Det er melodien til Solen står op, Østen er rød, men så tager han sig i det. Kirsten skal ikke høre, hvor munter han er.

Magt, tænker Ole, mens han cykler hjem til kollektivet på Frederiksberg. Eller måske en pænere udgave af ordet: leder. Eller ledelse. Ja, det er dét, der interesserer ham, og det er det, han ved, han har i sig, det er dét, han er god til.

Senere samme aften efter bøfferne og rødvinen, da de andre i kollektivet er gået i seng, sætter Ole sig på sit værelse, der er
ekstremt rodet efter Kirstens mening. Inspirationen er der, men han har ingen skrivemaskine her, den står hos Kirsten. Han må tage noter i hånden.

Hvad gør lederen, når populariteten er i bund, og konspiratorerne træder åbenlyst frem? Det har Machiavelli råd for.

Ole bladrer i bogen Fyrsten af Machiavelli og læser mumlende op:

-	„Hvis den folkelige opbakning svigter, så start et felttog, eller provokér en fremmed fyrste til at angribe.

Krig forlener magthaveren med ære og berømmelse og kan derfor sikre og retablere den folkelige opbakning. Selv de ar-geste hjemlige modstandere slutter op omkring fyrsten, også selv om de egentlig er imod krigen. Man skal blot sikre sig, at et eventuelt nederlag kan udbasuneres som en sejr.“

Og Ole grifler løs med smøgen i munden.

Det specielle ved Machiavelli er ikke påpegningen af folkestemningens flygtige og irrationelle natur, men at han opfordrer politikerne til bevidst at misbruge den. Machiavellis bud på, hvorfor fredsommelige mennesker kritikløst og næsten pr. automatik slutter op omkring en forhadt leder, så snart han ypper krig, er, at menneskene generelt set er frygtsomme, hvorfor de beundrer den fyrste, som er stærk og kan beskytte dem.

Omvendt foragter de den fyrste, som vil freden, fordi det er et tegn på svaghed. Derfor er krigen fyrstens vigtigste politiske virkemiddel.

Der bliver banket på døren.

-	Ole, er du oppe?

Det er hans gamle kæreste i kollektivet. De holdt op med at sove sammen, dengang Ole mødte Kirsten.

Sådan stort set.
Kirsten, Ole, Ib

Kirsten har ikke længere det lange, røde hår permanentkrøllet. I stedet har hun det hængende, men hvorfor har hun ikke taget en pæn julekjole på her til julefrokosten, spørger Ole. Kirsten bærer en slags anorak over sorte fløjlsbukser.

-	Altid brok med dig, Ole, siger hun irriteret.

-	Så er der det ene galt, så det andet.

I det hele taget burde Ole bare være glad for, at hun har valgt at gå med ham til julefrokosten inde på radioen i stedet for julefrokosten ude i det nye Kontorhus.

Ole har haft nogle researchopgaver for radioen, og selvfølgelig fik han sig møvet ind i planlægningsgruppen for julefrokosten. Et velovervejet træk, tænker Kirsten.

Sådan noget fylder i medarbejdernes hukommelse og bevidsthed.

Mens Ole farer rundt og ordner det ene og det andet praktiske, har Kirsten taget plads ved samme bord som Ib, men det er, som om Ib ikke kan kende hende. Og dog. Nu nikker han til hende, og hun smiler tilbage.
Hun kan se på ham, at han føler sig utilpas.

For fanden da. Ole er en idiot. Ole og hans dumme julesketch. Som om Ole skulle tage hævn.

Kirsten kender Ib godt nok til at se, at han bare har lyst til at komme ud derfra, selvom han smiler, lytter og siger nogle ord til sine sidemænd. Tager en slurk af sin øl, siger skål.

Der bliver skruet op for musikken, og om lidt skal bordene ryddes og sættes ud til siden, og så er der bar, og der skal danses.

Julefrokosten i Radiohuset foregår i kantinen med koldt bord, drikkevarer ad libitum og festlige indslag med omdelte julesange, anledningssange og optræden.

Kirsten rejser sig fra bordet og går hen til Ib.

-	Det går dit program rigtig godt, ved jeg.

Ib nikker.

-	Du er den, der har flest lyttere, og det ved hele Huset, fortsætter Kirsten.

-	Den nye sekretær er også god, men jeg savner dig alligevel, Kirsten, mumler Ib.

-	Åh, den ene sekretær kan vel være lige så god som den anden.

Ib retter på det lille pyntelommetørklæde, der sidder i brystlommen på hans habit, det er lavet af samme stof som slipset.

Ib rejser sig, og det ser ud, som om han har tænkt sig at forlade kantinen.

Kirsten kan godt forstå ham.

Da sildene var spist, og mange af de varme retter var sendt rundt og fortæret, og efter de havde sunget alle sangene, begyndte den efter Kirstens mening fuldstændigt pinagtige forestilling.

Og alle grinte, grinte og grinte.

Kirsten grinte ikke. Hun skottede over til Ib. Og Ib havde vist stoisk sind og grinet med.
Komedien, julesatiren, var orkestreret af hendes kæreste, Ole, sammen med nogle af de yngste medarbejdere i underholdningsafdelingen. Der var forskellige indslag, hvor kollegerne var klædt ud som Mogens Fog, rektor på Københavns Universitet, og unge studerende, der besatte hans kontor. Hvor fantasiløst på den ene side af Ole og dog så forventeligt selvoptaget. Der var en fjumret journalist med en mikrofon, der skulle forsøge at dække, hvad der foregik på universitetet, sådan en slags „Året, der gik“, og så kom det ondeste af alle indslagene.

I den ene side af den lille scene, der var sat op i anledning af julefrokosten, sad en medarbejder på en stol foran en mikrofon, klædt ud som Ib Hjort, i ulasteligt jakkesæt med en æske Cami-nante i hånden. Bagved stod der et lykkehjul, og så kom to kvinder ind på scenen fra venstre, hvoraf den ene skulle forestille at være Frøken Klokken, og Kirsten kunne heldigvis konstatere, at det ikke var den rigtige Frøken Klokken, det holdt hun sig for god til. I den anden side af scenen sad der allerede en anden kvindelig medarbejder klædt ud som en hjemmegående husmor i sutsko, en lytter med en telefon i hånden. Kirsten kunne ikke genkende hende, måske en af de nye medarbejdere. Der bliver flere og flere ansatte.

Lytteren med telefonen var blevet instrueret i at være jyde, eller måske er hun jyde, tænkte Kirsten, men hun skulle tale langsomt, drævende og dumt.

Og manden, der spillede Ib, var nedladende, indsmigrende og falsk. Kirsten kunne overhovedet ikke lide det, hun så og hørte.

-	Hvad går De så og laver sådan en onsdag formiddag?

-	Åh, jeg laver så lidt som muligt.

-	Det lyder dejligt.
-	Min mand er gået fra mig, og han har taget børnene med sig. Så jeg har masser af tid, men jeg er lidt ensom nogle gange.

-	Det lyder ellers dejligt at have så meget tid til sig selv. Vejret er jo også skønt i dag.

-	Min mand har fundet sig en ny, hulk, hulk, hulk.

Hvor spillede hun dårligt.

-	Nå, har han det? De skal se, De finder også en ny en dag. Livet går jo videre.

-	Nej, det gør det ikke, for jeg er blevet syg. Jeg har fået en livsfarlig sygdom.

-	Nå, har De det? De skal se, det går nok snart over.

-	Nej, jeg går kun og venter på én ting.

-	Nå, nu skal De ikke tage det for tungt. Vi lever jo i et dejligt land, ikke sandt? Og nu skal vi vist også høre Frøken Klokken. Og vi skal spille et stykke musik for Dem. Og hvad er det, De har ønsket?

-	Jeg vil gerne høre, hulk, hulk, hulk, Jeg har 25 minutter endnu med Povl Dissing.

-	Nå, han er da ellers meget god. Men den sang er da lidt trist.

Den sang har de aldrig spillet i Ib Hjorts program, det er Kirsten næsten sikker på. Ikke fordi hun ikke bryder sig om det nummer, for det gør hun, men det passer slet ikke ind i programstilen.

Folk morede sig, konstaterede hun.

Kirsten trak ikke engang på smilebåndet. Hendes fødder blev helt varme nede i støvlerne.

Hvis det ikke var gået op for hende før, så ramte erkendelsen hende lige nu i nakken som en gaffel i grisen.

Det er slut.

Kirsten og Ole er en saga blot.
Ibs nye sekretær grinede også.

Uanstændigt, tænkte Kirsten.

-	Men først skal De arbejde lidt. De skal have et spørgsmål.

-	Åh, jeg håber, det bliver et nemt spørgsmål. Jeg har det med at... hvad er det nu, det hedder, den, der går ned? Hvad er det nu, den hedder?

-	Mener De klappen?

-	Hvadbehager?

-	Klappen går ned?

-	Ja, det gør den somme tider.

-	Jamen så må vi håbe på det bedste.

-	Og hvad siger Frøken Klokken?

Og Frøken Klokken, der på scenen var klædt ud som en slags Klokkeblomst, sagde:

-	10.27.

-	10.27. Det er et svært spørgsmål, det er jeg ked af, sagde fjolset, der skulle forestille Ib. Hvor tit udkommer Ugeskrift for Læger?

-	Åh, det er vel nok svært, klagede lytteren på scenen.

Skulle det virkelig være sjovt? Kirsten forstod det ikke.

Og hun kunne sanse på en meters afstand, at Ib ville væk, men der var så mange, der kiggede på ham under hele indslaget, så han blev høfligt siddende.

Stakkels mand.

Hele kantinen grinede og grinede igen, Ib var nødt til at grine med.

-	Åh, jeg ved det ikke.

-	Prøv at gætte. Ugeskrift for Læger, hvor tit udkommer det? drævede Ibs dårlige dobbeltgænger.

-	Åh, jeg har ingen anelse om det, svarede den fjogede lytter.
-	Åh, kom nu bare, lille dame, De har ikke noget at miste. Ugeskrift for Læger!

Og selvfølgelig sagde hun:

-	Hver fjortende dag.

Det havde Kirsten for længst regnet ud.

Dårligt manuskript, Ole.

Latteren bølgede gennem hele kantinen.

-	Åh, det var kedeligt. Det er ikke rigtigt. Ugeskrift for Læger udkommer én gang om ugen. Men nu vil vi i hvert fald spille Deres musikønske.

Folk klappede af de tre kolleger på scenen, medarbejderen, der spillede Ib, tog sin jakke af og lagde cerutten fra sig. Han havde haft en korthårsparyk på, der lignede Ibs hår, og den fjernede han også, nedenunder var håret halvlangt.

De tre bukkede og nejede, og folk klappede igen.

Og så gik Ole, hendes idiotiske forlovede, op på scenen og sagde:

-	Og nu skal vi høre nummeret, og det er Povl Dissing selv, der spiller.

Der udbrød et jubelkor blandt de unge medarbejdere.

Povl Dissing kom ind fra trappen med sin guitar og satte sig op foran mikrofonen.

-	„De har rejst en galge på bakkens top, der er 25 minutter endnu. “

Da nummeret var slut, lød der et kæmpe bifald.

-	Mere! råbte folk.

Ib undskylder sig over for Kirsten. Han har lige et ærinde, som han siger.

-	Du kommer tilbage, ikke? Vi må tage en dans senere, skal vi ikke?

Kirsten rejser sig og følger efter Ib.
-	Jeg skal også lige ud at pudre næse, siger hun.

-	Pudre næse, siger Ib. De unge piger bruger vist ikke så meget pudderdåse mere, gør de?

Men de følges ud, og på trappen på vej ned til toiletterne møder de Ibs chef. Han er lettere overrislet, kan Kirsten se.

-	Det var da sjovt, Ib.

-	Tja, siger Ib.

-	Jeg vil bare sige til dig, Ib, at vi er rigtig glade for dit program, du har virkelig fundet en måde at tale med de hjemmegående damer på, de tænder simpelthen for radioen hver onsdag morgen.

Ib mumler noget.

En yngre kvindelig medarbejder sejler forbi de tre ned mod toiletterne.

-	Har I set hende der? spørger chefen. Altså, lårkort, det kan jeg lide. Men det der, hvad skal det gøre godt for?

Pigen har en fodlang lilla kofte på i velour med lange ærmer.

-	Tja, siger Ib.

-	Tja, siger Kirsten i anorakken.

Chefen går op ad trappen, tilbage til kantinen.

Ib går ind på herretoilettet.

Kirsten går ind på dametoilettet.

Da hun kommer ud derfra, er Ib væk. Men hun har en idé om, hvor hun kan finde ham.

Og ganske rigtigt.

Ib er gået tilbage til sit kontor, han sidder derinde, ryger en Caminante, kigger lidt i papirerne, der ligger på bordet, og som er udkast til spørgsmålene til næste uge.

Kirsten står i døren. Spørgende.

-	Det er ligegyldigt, Kirsten, du gør dig for mange bekymringer.
Så tager Ib bunken, lægger den i tasken, tager overtøjet på og går ud i studiegangen.

-	Jeg tager hjem.

De kan høre, at der nu er skruet op for musikken fra kantinen. Nu spilles der plader. Der er discjockey på. Festen er i gang.

-	Vent på mig, siger Kirsten. Vi kan tage en taxa sammen. Jeg følger dig hjem.

-	Skulle du ikke sige farvel til din kæreste? spørger Ib. Ham der Ole, det er da din forlovede, er det ikke?

-	Ikke mere, siger Kirsten kort.

De går ned i receptionen, og hun finder sit overtøj frem.

Og så beder hun receptionisten om at ringe efter en taxa.

Da Ib er blevet sat af foran sit hjem, ombestemmer Kirsten

sig.

Hvorfor tage hjem og sidde og være sur?

Og hun beder taxachaufføren om at køre sig ud til Kontorhusets meget større julefrokost.
Ole

- Jeg kan overhovedet ikke forstå, hvorfor vi skal dække, at to unge drenge, der ikke engang er tørre bag ørerne endnu, har fundet på at invitere en masse pigtrådsmusikere ud på en pløjemark i Roskilde.

Oles ældre kollega klædt i tweedjakke hæver stemmen, mens han skodder sin King’s.

-	Skal det være en nyhed? fortsætter han. Skal det virkelig være noget, vi skal bruge tid og penge på at lave indslag om, når der er så mange andre begivenheder i Danmark og ude i verden, der er langt vigtigere?

Ole ryster på hovedet af ham. Men siger ikke noget lige med det samme. Den tidligere psykologistuderende ved, at pauser kan være effektive. Lange pauser er noget af det bedste.

Ole puster en røgring ud. Behersket.

-	Leger de Woodstock eller hvad? Og det udviklede sig i øvrigt til en katastrofe, det ved du jo udmærket.

Den ældre kollega ser indgående på Ole.

Ole siger stadigvæk ingenting. Tale er sølv, tavshed er i den
grad guld. Han skal bare lade kollegaen køre løs i tomgang. Så kan Ole tænke, læne sig tilbage, opsummere og til sidst velovervejet komme med sit indspark.

- Ja, og da det så udartede til kaos med rockere, vold, voldtægt og sågar drab, måtte man selvfølgelig ud fra en journalistisk nyhedsvinkel dække det.

Kollegaen er ved at hidse sig op.

Ole ryster mildt overbærende på hovedet af ham.

Der er redaktionsmøde. Det er juni måned. Vinduet står åbent ud til indre gård og kantinens tagterrasse. Der er fuglestemmer derude, og de kan høre stemmer fra andre kolleger, der spiser tidlig frokost.

I lokalet sidder hele redaktionen. Syv mænd og to kvinder. De ryger alle sammen, og deres maver knurrer.

Ole og kvinderne er de yngste. Ole arbejder i redaktionen som journalist, de to kvinder er kontoransatte.

Ole med det lange hår, samlet i hestehale, når han er på arbejde, sygekassebriller, cowboybukser og lilla skjorte har gjort kometkarriere.

Det hele begyndte, da han blev interviewet på Psykologisk Institut, da det blev besat. Ole kunne tale for sig, han var rigtig god til at forklare, hvorfor de ville af med det gamle professorvælde. Han kom både i radioen og i fjernsynet op til flere gange.

Kort tid efter manglede de i Huset en, der vidste noget om psykologi og kunne researche i faget, men som også direkte kunne hjælpe den kvindelige tilrettelægger med at udforme spørgsmål til interviews. Kirsten, Oles daværende kæreste, havde under mildt pres fra Ole selv foreslået ham, og det havde givet pote.

Samarbejdet var gået ganske godt. Faktisk så godt, at den kvindelige tilrettelægger og Ole brugte meget mere tid på pro-
grammet, end de behøvede. Begge arbejdede over, og det resulterede først og fremmest i, at den kvindelige tilrettelægger blev skilt. Kort tid efter forlod Kirsten Ole, og Ole blev ansat i Huset.

Og nu er han en del af en nyhedsredaktion, og det passer ham udmærket. Psykologistudiet kan han altid gøre færdigt en dag, hvis jobbet bliver for kedeligt, lige nu er det i radioen og i ijernsynet, at de spændende ting sker, og det er også her, han ved, hans talent kan bruges.

Det ærgrede ham godt nok, at det var Kirsten, der til sidst endelig brød med ham og ikke omvendt. Han havde i lang tid forinden vidst, at det ville ende med, at de to ville gå fra hinanden. De havde kendt hinanden i mange år, og de kedede sig efterhånden i hinandens selskab. Vi trænger hver især til at have det sjovere på egen hånd ude i verden, sådan formulerede Ole det officielt. Inderst inde ved han godt, for han er trods alt ikke helt dum, at Kirsten ikke gad ham længere, og at hun bare, klog, som hun er, overlod det til ham at komme med alle de tomme klicheer.

- Tiden er ikke til forlovelse, ægteskab og kernefamilie, havde han sagt uden helt at mene det.

Så det var Kirsten, der uden det store drama, efter at hun havde fundet ud af, at han havde noget kørende med sin kollega, erklærede forholdet for slut, finale.

Ole kan sagtens se på sig selv udefra, han ved godt, det er småligt, småborgerligt, egocentreret og dybt latterligt, at han er så forfængelig, at han gerne ville have været den, der traf beslutningen. Komisk.

Han og Kirsten ses ikke så ofte mere, for hun er flyttet ud i det store nye 14-etagers Kontorhus, hvor fjernsynet har til huse, og han er stadigvæk inde i byen i Radiohuset. Men en dag vil han også lave fjernsyn.
Radio og fjernsyn, det er opium for folket, og hvad så? Det handler om at bevidstgøre lytterne og seerne, samtidig med at de indtager opium, sådan ser Ole på det, i hvert fald er det dét, han fortæller tidligere medstuderende på psykologi og dem, han bor i kollektiv med. Hvad de egentlig skal bevidstgøres om, lytterne og seerne, ved han ikke rigtigt.

Men han behøver ikke undskylde sig. De fleste af studiekammeraterne er bare imponerede og misundelige over, hvor heldig han har været med at få sig sådan et arbejde, og i kollektivet er de henrykte, fordi Ole tjener rigtige penge, hvilket gavner dem alle. Ole er ikke nærig. Han køber gerne bøffer og rødvin til weekendens fællesmiddage, og det er også ham, der betaler for indkøb af hash og øl til husmøderne.

Forholdet til den kvindelige tilrettelægger er for længst forbi, der er så mange andre søde piger i Huset, både yngre og kønnere, og de ser op til ham, og det er dejligt. Kirsten kunne være så bedrevidende. Mærkeligt, hvordan hun egentlig vidste så meget, hun, der kommer fra en arbejderfamilie. Måske fordi hun er den yngste af en stor børneflok og har lært det hele af de ældre søskende.

Det, Ole savner mest, er Kirstens familie. Især Kirstens far, den stovte B&W-arbejder, ham tænker Ole ofte på. En stor, stærk socialdemokrat.

Ole er enebarn, og hans forældre er skilt. Han ser kun sin far og mor hver for sig, og det bliver hurtigt kedeligt. Faderen er læge og kan kun tale om sit arbejde, og hvem gider høre om tarm- og mavekomplikationer, mens man spiser? Hans mor er stærkt alkoholiseret. Det første, hun tænker på, når hun står op langt op ad formiddagen, er, om hun har mere vin i huset. Han bliver så træt bare ved tanken om moderens køkken med de tomme flasker. Engang forsøgte han at tale med sin far om, om
de ikke skulle se at få moderen indlagt og afvænnet, men hans far har opgivet. Hun må selv om det. Hun vælger selv sit liv.

En af kontordamerne strejfer hans ben under bordet. Det virker, som om det er med vilje. Hvad vil hun? Flirter hun?

Ole kigger på hende. Det er vist ikke sex, hun vil, og han er heller ikke interesseret i sådan en gammeldags størrelse, sådan en anakronisme. Kontordamen ligner noget fra 50 erne med opsat hår, nederdel og cardigan. Hun skubber en lap papir over til ham. Nå, det var dét, hun ville gøre opmærksom på.

Jeg har købt billet. 30 kroner, står der på papiret.

Og så ser hun anklagende på ham. Han skal svare. Han skal sige noget. Det er dét, hun vil have ham til.

Og så ruller Ole sig ud og redegør for den gamle musik, de gamle lyttere, den moderne musik, de unge lyttere, hvordan musikken kan bygge bro mellem ungdomsoprørerne og de mere traditionelle unge, og det er godt, så samfundet ikke bliver opdelt i nye lag eller klasser.

-	Marginaliseringer er et onde, ligesom modsætninger inden for folket er et onde.

Ole er veltalende, på studiet blev de trænet i blandt andet retorik, men ikke bare retorik, Ole har også lært sig et og andet kneb i overtalelse, majorisering og den slags.

Begge kontordamer nikker, og hende ved siden af ham smiler ovenikøbet saligt.

Også et par af de andre kolleger nikker, for selvfølgelig skal det ikke være fiskerinoteringer det hele, som Ole formulerer det.

Men den ældre kollega er stadigvæk ikke overbevist, kan Ole se, og så er det, han retorisk må gå til trin to i sin psykologiske krigsførelse.

-	Så vidt jeg ved, har I selv et par unge mennesker derhjemme, har I ikke? Ole venter ikke på svar.
-	Mangler du og din kone ikke indimellem kompetencer til at tackle generationskonflikten? spørger Ole. Og måske er det mere end en konflikt, måske er der tale om en ...

-	Afgrund, siger kontordamen ved siden af ham højt.

Alle kommer til at grine bortset fra den ældre kollega.

Ole ved godt, at han skal passe gevaldigt på. Han må ikke miste balancen, der skal ikke meget til at tippe den, den ældre kollega har været der i mange år, han selv er ny.

-	Nå, konkluderer deres redaktionschef. Vi er sultne. Vi skal snart have noget frokost. Vi behøver ikke diskutere det så meget, og lad der ikke gå psykologi i det, siger han og kigger på én gang strengt, men også spøgefuldt anerkendende på Ole.

-	Det er alt for meget at gøre ud af det. Selvfølgelig laver vi et par indslag om pløjemarken og pigtråden i Roskilde. Jeg ved i øvrigt, at fjernsynet skal derned, og så må vi da selvfølgelig følge trop. Radio skal ikke sakke agterud. Ole, du tager afsted i eftermiddag sammen med en lydmand, ikke? Og så laver I både et kort nyhedsindslag og et længere baggrunds-.

Om aftenen laver Ole indslag om det amerikanske band Doctor Hook på pløjemarken i Roskilde.

Og da det er i kassen, tænker han på den lækre kvinde, en korsanger i et af de mindre danske bands, han også har interviewet tidligere. Hun stod i baggrunden, da han talte med forsangeren, og Ole mener bestemt, at der var respons hos hende, da han med mikrofonen i hånden lod sine øjne hvile i hendes og bagefter panorere hen over hendes bikinioverdel.

Han begynder at gå lidt planløst rundt for at lede efter hende, og der er hun, men hun går tæt omslynget med forsangeren. Han har misforstået det hele, og Ole kan ikke lade være med at grine af sig selv. Han er en nar, og nu vil han tage hjem, og han kan køre med lydmanden, men så møder de kontordamen fra
redaktionsmødet. Han kan dårligt kende hende. Så forandret, og hun er jo smuk, smidig og danser i lang kjortel med udslået hår, en øl i den ene hånd og en chillum i den anden, hvem skulle have troet det?

Natten er lys, og musikken spiller endnu.

Og hun har telt med, og der er plads i teltet. Og der er ingen, der venter på ham i kollektivet, og Kirsten? Hun venter slet ikke på ham mere.
Solvej, Kirsten, Ole

Hvordan kan de være så veltalende og morsomme, hvor kommer alle ordene så ubesværet fra?

Der er frokostpause i det nye store Kontorhus’ kantine i stueetagen.

Solvej har hentet tallerken, bestik og en cola og åbnet madkassen, ikke noget særligt, hvad der var, leverpostej, agurk og spegepølse.

Ved siden af hende sidder Kirsten og Ole.

Producerassistenten Kirsten er gravid, og det er selvfølgelig ikke med sin gamle kæreste Ole, programmanden. Det pjatter de med over frokosten. Det er helt åbent, at de to har været kærester engang, de er så frie.

Ole har et forhold on and off til en kvinde, der har en lille søn. Ole er ikke faderen. De bor alle tre i hans kollektiv.

- Et åbent forhold, siger Ole, selvom han har taget faderrollen på sig, siger han.

Kirsten har en ny mand, han arbejder også i Huset, ikke som programmand, men med udvikling af ny teknik.
-	Jeg er ikke nogen redebygger, jeg er fri som fuglen, pjatter Ole.

-	Gøgeunge, gøgemor eller gøgefar? griner Kirsten.

-	Det forstår jeg ikke, siger Ole.

-	Nå, nej, du har aldrig været god til dyr med fjer, griner Kirsten.

Ole ser uforstående på hende.

Ordene flyver hen over bordet, ikke kun om graviditeter, børn og gøgefamilien. Også emner som chefer, politikere, EF og fri abort bliver vendt.

Nu laver Kirsten en slags opkastlyd, fordi hun får øje på Solvejs leverpostej mad.

-	Undskyld, Solvej.

Kirsten spiser kun jordbæryoghurt og hytteost, fortæller hun. Hun kan ikke få andet ned.

Solvej siger ikke noget, men skynder sig at fortære leverpostejmaden.

Kantinen er noget større end den inde i byen, der er plads til stort set alle medarbejderne på én gang.

Det var overvældende at gå derned første dag til frokost, synes Solvej. Det handler om altid at få lavet sig en aftale og finde en at følges med, ellers sidder man fuldstændig blottet i al sin ensomhed. Det er et frygteligt stort rum.

Men Solvej er næsten sikker på, at de andre ikke har det på samme måde. De har indtaget rummet, de indtager rum, ikke kun kantinen, men alle rum. Hun, derimod, er lige ankommet.

Og det er heller ikke lang tid siden, Solvej i bogstavelig forstand ankom med firetoget til København.

Det var slet ikke meningen, at hun skulle arbejde i Kontorhuset, hun havde egentlig forestillet sig, at hun skulle blive der, hvor hun blev udlært som lydtekniker, eller i hvert fald i provin-
sen, men sådan bestemmer man ikke ting selv, hun blev anvist og overflyttet til København, og nu er hun her, og det er kaotisk.

De andre ved bordet kan pludselig skifte emne, har Solvej registreret, det sker på et splitsekund. Lige i det øjeblik hun har formuleret en sætning, hun kan bidrage med, handler samtalen om noget helt andet, eller de er sprunget tilbage til begyndelsen.

Selv om hun som lydtekniker optager stemmer, interviews, lyde, musik og mixer på mange spor, er det noget andet med frokostpausens stemmer, der er ingen styring, der er intet manuskript eller partitur. Det er improviseret. Værre end tolvtonemusik.

Solvej ser hen på Kirsten. Der er en lethed over Kirstens hår og tøj. Selvom hun er gravid, har hun en stram, stribet hæklet kjole på, hvor man tydeligt kan se bulen på maven.

Der, hvor Solvej kommer fra, har man omstændighedskjoler, der er store som telte, hvor den gravide mave bliver camoufleret, man skjuler sin skam.

Solvej er vokset op på en gård på landet uden for Holstebro. Hendes forældre er indremissionske, hun har gået i søndagsskole og sunget i kirkekor.

- Hvilken kirke går du så i nu? spurgte hendes faster hende, efter hun var flyttet til København, og hun var ikke snarrådig nok til at finde på en eller anden kirke som svar.

Solvej har endnu ikke været i kirke det halve år, hun har boet i byen. Og fasteren var rystet.

Måske er hun også definitivt holdt op med at gå i kirke? Hun ved det faktisk ikke. Der har været alt for meget at tage stilling til.

Heldigvis er der mikrofonerne, kablerne, studiet, regirummet, de nye pulte, de faglige samtaler med tilrettelæggerne og
de andre teknikere, som hun kan klamre sig til eller i hvert fald støtte sig til.

I studiet, når hun arbejder, slapper Solvej af efter anstrengelserne med at finde vej i København på cykel, at komme sikkert ud til det nye Kontorhus, gå igennem receptionen, hilse på nogle, nikke til andre, og hvem skal man gøre hvad til? Forcere indgangshallen, finde den rigtige elevator. Eller anstrengelsen med at spise frokost med de andre i kantinen. Det er det hårdeste ved dagens arbejde, dernæst kommer møderne, hvor hun sidder stum og synes, hvert sekund føles som en hel arbejdsdag.

Ved bordet taler de igen om fri abort. Hvordan kan de være så taktløse over for Kirsten, der sidder der med mave på? tænker Solvej.

Men Kirsten holder sig overhovedet ikke tilbage.

Kirsten er begejstret for loven om fri abort, der lige er stemt igennem i Folketinget og siger, at det er enhver kvindes ret at bestemme over sit eget liv.

Ole giver hende ret.

-	Den lov kunne have hjulpet mange stakkels kvinder, siger han.

Solvej kan slet ikke greje Ole. Der, hvor hun kommer fra, ville man synes, at han var en Don Juan og farlig for kvinder, ikke noget godt, noget, man skal passe på, men sådan er det ikke her.

Ole har spurgt hende om noget, kan hun forstå.

-	Solvej, hvad med dig og den fri abort? Du er jo fra Jylland, hvad siger man dér? spørger Ole.

-	Det er da et mærkeligt spørgsmål, siger en af de andre.

Kan Ole se det på hende?

Spegepølsemadden sætter sig fast i munden på hende. Hun tager en slurk af colaen.
-	Hvornår er det, den træder i kraft? spørger hun for at slippe for at svare Ole og vinde tid.

-	Næste år, siger Kirsten. Bedre sent end aldrig.

-	Er der nogen, der skal have kage med? Jeg giver kaffen.

Kirsten rejser sig.

Hun tæller de oprakte pegefingre.

-	Hvad med dig, Solvej?

Solvej rejser sig undskyldende.

-	Jeg skal lige ud at ringe, før vi går tilbage. Vi ses.

Det er bare løgn, der er ikke nogen, hun skal ringe til, men hun kan fingere et opkald, tænker hun, mens hun går ud foran kantinen til en af boksene.

Hvis de nu skulle følge hende med øjnene.

Det gør de nok ikke, men alligevel.

Hun går ind i boksen og smider to 25-ører i og ringer til sin mor.

Der er ikke nogen, der svarer. Hendes forældre er sikkert i marken. Solvej mimer et eller andet.

Hvor er det komisk og dumt, mumler hun ned i røret, mens hun igen spekulerer på, om Ole måske kan se lige ind i hende. Ved han noget? Hun har hørt, at han har læst psykologi, før han begyndte i Huset. Og de siger, han er god til at gennemskue folk. Det er jo ikke, fordi hun tror, at psykologer kan aflæse én, men måske kender han lægerne rundtom i byen, og måske har han fundet ud af noget om hende?

Solvej bærer på en hemmelighed, som kun få personer kender til, ikke engang hendes tidligere kæreste hjemme fra landsbyen ved, hvad hun har foretaget sig.

Kort tid efter hun var flyttet ind på værelset i Valby, fandt hun ud af, at hun var gravid.
I flere dage og nætter spekulerede hun og græd for til sidst at træffe en beslutning om at få en abort.

For hun ville ikke være sammen med kæresten mere, og under alle omstændigheder var det på det dårligste tidspunkt i hendes liv, hun var blevet gravid.

Enlig mor i landsbyen med forældre i Indre Mission, det ville være ganske forfærdeligt, ikke kun for barnet og hende, men for hendes familie. Og at blive enlig mor i København som nyuddannet lydtekniker ville hun heller ikke kunne klare.

Solvej opsøgte en pige, lidt ældre, end hun selv er. En pige, der er fra samme landsby, en pige, hun egentlig aldrig før har haft noget at gøre med, for pigen kommer ikke fra en indremissionsk familie. Tværtimod har pigen et lidt blakket ry, men hun hjalp Solvej med en brugbar adresse.

I stedet for at tage på sommerferie derhjemme fik Solvej en illegal abort foretaget af en læge på Frederiksberg, som uden at blinke modtog det meste af en månedsløn for det ulovlige indgreb. Pengene er Solvej ligeglad med, men hun har tænkt meget på den læge siden. Hvordan kan han leve med sin samvittighed? Og hvordan kan hun leve med sin samvittighed?

Og nu har Folketinget vedtaget en lov om fri abort. Så hun er ikke kriminel mere, men det er hun alligevel over for kirken og sin familie.

Pigen, der gav hende adressen, vil gerne blive ved med at se Solvej. Men nu, hvor det hele er overstået, vil Solvej helst skære forbindelsen væk. Hver eneste gang hun ser pigen, bliver hun mindet om lægen på Frederiksberg.

Men pigen er svær at komme af med. Selvom hun har bedt sin udlejer sige, at hun ikke er hjemme, når pigen ringer, så finder pigen på noget.
Hun har endda været ude i receptionen i Kontorhuset og lagt en besked.

Solvej mente ikke, hun kunne undslå sig de første gange, så hun har været med pigen på diskotek, men det er ikke noget for hende.

Pigen synes åbenbart, Solvej skylder hende noget. Hun tror fejlagtigt, Solvej kan hjælpe hende med at få noget arbejde i radioen, eller endnu bedre, i fjernsynet, men det er naivt at tro, for pigen har ingen uddannelse. Så skulle det være i rengøringen eller i kantinen.

Men tænk, hvis hun nu begyndte at arbejde herude i Kontorhuset samme sted som Solvej? Så skulle Solvej hver eneste dag blive mindet om sin udåd.

Hun er fej, hun er en kujon, hun er et dårligt menneske. En dag vil hun bede om forladelse. Hun vil skrifte sin synd.

Eller glemme.

Eller fortrænge.

En dag over frokostbordet holdt Ole foredrag om fortrængningens kunst. Det kaldte han det.

- En kunstart, sagde han, et middel til overlevelse for vesterlændinge.

Hun kan huske hvert ord, han sagde.

Det er nemt for ham og de andre, de jonglerer rundt med ordene. De er sorgløse.

Solvej spejder ned mod bordet, hvor de har siddet. Nu er de gået.

Fri bane.

Tilbage til arbejdet.

Hun skal rigge mikrofoner til og forberede nogle studielinjer på telefoner ud i byen.

Det kan hun, og deri ligger friheden.
Solvej, Ole, Jørgensen

Hun har fået øje på en lille tegning oppe i hjørnet på toilettets væg.

Den er håndgjort og forestiller en lille pige med strithår, rød kjole med sorte prikker og knyttet højre hånd, og så står der Cirkeline forever nedenunder.

Det er godt nok utroligt, tænker Solvej.

Hun smiler til den lille stregtegning og fører hånden over den, da hun rejser sig.

Solvej skifter bind. Hun var nervøs for, at hun var blødt igennem, mens de optog programmet inde i studie 1 ID.

Der var for meget at gøre lige op til programstart, så hun nåede ikke herud.

Men der er ikke sket noget uheld.

Solvej har svært ved at forstå, hvordan en tegnefilm for børn har medført så megen diskussion, men det har den.

Ingen i Huset er uvidende om balladen. Kendte de ikke Cirkeline før, så kender alle nu den omstridte figur.

Jørgensen, som hun lige har haft i studiet, Jørgensen, som
hele Danmark efterhånden har et forhold til, kunne da bare have ladet være, for hvor småt kan det blive? Det mener Solvej i hvert fald.

Men Jørgensen og flere andre greb ind.

Afsnittet om Cirkeline i Amerika blev tegnet og produceret ude i byen. Men det var planlagt af dem, som Jørgensen kalder „de røde lejesvende" i Huset. Det endte med, at filmen aldrig blev sendt, og det er Jørgensen mere end godt tilfreds med, kan Solvej forstå. Han synes, det er synd for børnene. Hvorfor skal de indoktrineres til at hade USA? Jørgensen begriber det ikke, sagde han gentagne gange under dagens program.

- Optagelser af indoktrinerede kinesiske børn, der afbrænder amerikanske flag, og billeder af afbrændinger ikke kun af den amerikanske præsident, men også af almindelige amerikanere og selv søde Disney-figurer, burde være et skrækeksempel for den danske venstrefløj og dens hjælpere både i radioen og i fjernsynet, sådan sagde han.

Solvej kan til dels følge ham. Det der med Kina og USA og afbrændinger, ja, det er noget skidt, men hvad har det lige med deres egen lille hyggelige Cirkeline at gøre?

Hun synes, Jørgensen blander det hele sammen. Overstyrer det. Sådan vil teknikeren Solvej karakterisere hans måde at argumentere på. Og det gør han også i ordets bogstavelige forstand. Jørgensen overstyrer mikrofonerne hver gang. Solvej skal altid indstille dem specielt. Sørge for at få skruet tilpas ned for volumen.

Jørgensen overtog som ventet fuldstændig styringen i dagens program. Selvom de optager programmet forud, og det er en båndet udgave, der bliver sendt, så tilstræber de fleste producere alligevel altid, at de rammer tiden næsten på minuttet, så der ikke skal klippes alt for meget ud af det. Og i dag er det Ole,
der er producer. Så tæt på den aftalte tid på programmet som overhovedet muligt, desto mindre arbejde bagefter. Det er Ole i en nøddeskal.

Solvej kunne ellers godt have tænkt sig at barbere lidt i Jørgensens udladninger.

-	Stakkels Cirkeline, den lille søde pige skal ikke bruges til at nedgøre de hvide amerikanere og udelukkende støtte de sorte amerikanere, black power eller black panther, eller hvad søren det er, de røde lejesvende i Huset har tænkt, at den lille tændstikpige skal udsættes for.

Sådan sagde han. Og nogle gange går det så hurtigt, og han råber så højt, og Solvej er sikker på, at lytterne simpelthen ikke fatter, hvad det går ud på. Lange sætninger med mange indskud om politik i øst og vest.

Men produceren, Ole, smilede bare mere og mere ude i regirummet. Han syntes, det var fantastisk. Der var gang i den.

-	Hvis det havde været et af de røde forlag eller aviser, var det forventeligt, men det er deres alle sammens fjernsyn. Tegnefilm lavet for alle danske børn for danskernes egne penge. Det vil jeg, det vil vi ikke finde os i.

Sådan nærmest råbte Jørgensen det ud i æteren, mens Solvej ude ved pulten skruede yderligere ned for hans mikrofon.

Hun kunne se, hvordan Jørgensens raseri arbejdede sig frem.

Typer som ham kender hun hjemme fra landsbyen fra deres gamle sognerådsformand. Når hans raseri kulminerede, blev han til en kalkun, sådan sagde børnene altid. Rød i kammen, usammenhængende. Overstyret kalkun.

Før de gik i luften, bedyrede Jørgensen ellers, hvor meget han elsker netop dette program, som han deltager i en gang om ugen.

Lytterne elsker også programmet, det ved Solvej godt. De har masser af dem.
Selvom Jørgensen er en overstyret kalkun, hersker der orden og redelighed, og som regel er der en fin tone mellem de fire, der sidder i panelet. Produceropgaven går på skift mellem en to-tre stykker, men i den sidste tid har det næsten altid været Solvej, der er tekniker i regiet.

-	Og tænk, du, som er kvinde, hvor er du dygtig til at ordne vores mikrofoner, havde Jørgensen udbrudt en dag.

Som om hun kun har det ene hverv at ordne mikrofonerne. Det tror Jørgensen nok. Lad bare den overstyrede kalkun blive i troen.

Første gang Jørgensen var i studiet med Solvej, troede han ovenikøbet, at hun var en medhjælper, der skulle hente kaffe og mad til gæsterne. Noget af det første, han fik sagt, var:

-	Kommer der ikke en tekniker og hjælper os. Min mikrofon plejer at blive justeret.

Men Solvej bærer ikke nag. Pyt. Hun kender sit eget værd. Hun er på sikker teknisk grund bag pulten. Nogle gange forestiller hun sig, hun sidder og styrer et månefartøj, en rumsonde, mens hun sidder bag den kæmpestore pult bygget af B&O.

-	Huset må virkelig være glad for sådan en som dig, sagde Jørgensen også en dag.

Han siger alt, hvad der falder ham ind, tænker Solvej.

Man kan åbenbart blive politiker uden at eje talent for at tænke sig om, før man taler.

Jørgensen siger du til hende, ellers er man faktisk Des her i programmet, det kan Solvej godt lide.

Men for hendes skyld må de gerne være dus ude i regirummet.

Til hvert program modtager programlederen før diskussionerne spørgsmål fra lytterne.

I dag var det første spørgsmål, som de fire i panelet skulle
svare på, noget om meningsmålinger. Hvad skal vi med dem? Hvem skal betale for dem? Kan de bruges til noget?

Og Jørgensen var den første, der blev spurgt. Han belærte lytterne om avisernes Gallup-undersøgelser, som bliver lavet mellem valgene, så danskerne hele tiden kan blive mindet om, hvordan de enkelte partier ligger vælgermæssigt, og så holdt han en lille pause.

Solvej frygtede det værste. Nu ville kalkunen sikkert overstyre. Men han tog sig sammen derinde.

Han holdt en rigtig pause, og Ole sendte spørgsmålet videre til Bakkesangerinden i panelet, som er blevet meget folkekær, men som Solvej synes er lidt smådum. Det skal hun nok lade være med at sige højt. Af en eller anden besynderlig grund kan rigtig mange lyttere lide den tykke sangerinde, som er med fast i panelet.

Solvej skyller ud og forlader aflukket.

Hun ser sig selv i spejlet. Hun kunne godt bruge lidt mere huld på kroppen, tænker hun. Men mange gange springer hun aftensmaden over, når hun har aftenvagt i Radiohuset, og snupper bare lidt frugt i stedet.

Der står nogle og taler sammen udenfor på gangen.

Solvej går ud til dem.

Det er Jørgensen og Ole.

-	Proletariatets diktatur, hører hun Ole sige.

Jørgensen skraldgriner skingert. Kalkunens hals bævrer og er rød.

-	Står du her ved dine fulde fem og taler om proletariatets diktatur?

-	Det er det samme som nazisme, råber Jørgensen.

Solvej ser fra den ene til den anden. Tysser på dem. Der er
røde lamper tændt uden for flere af de andre studier på studiegangen. Der er optagelse derinde.

-	Jamen det hedder det altså, forsvarer Ole sig. Det er ikke noget, jeg hverken finder på eller går ind for.

-	Hvad for noget det? råber Jørgensen. Vi bor i Danmark, vi har fanden galerne ikke brug for proletariatets diktatur.

-	Det sagde jeg heller ikke, siger Ole. Men det er altså det, det hedder.

-	Og nogle af vores kritikere kalder programmet her for „opium for folket".

-	Hør nu lige selv det, du siger. Opium? Hvad fanden taler de om. Opium i Danmark? Programmet har mere end en million lyttere, afslutter Jørgensen og går hen ad gangen. Og det burde I være glade for, råber han.

-	Hvorfor hidser du ham op? spørger Solvej. Han ender med en blodprop.

Ole griner. Meget sikker på sig selv nu, hvor Jørgensen er uden for hørevidde.

-	Jeg er ligeglad, om det er opium for proletariatet, siger han til Solvej. Det er god radio. Jørgensen er skidegod radio for det meste. Og i dag ramte vi tiden nær et halvt minut. Fyraften, nu.

Solvej går tilbage til regirummet. Der er ikke meget arbejde tilbage. Hun skal bare klippe udsendelsen til, fjerne 30 sekunder, lave gult indløb på båndene og skrive udsendelsesnummer på dem og på æskerne.

-	Du studser selv, ikke? Ved du, hvad proletariatets diktatur er? spørger Ole hende drillende.

-	Hvad?

Solvej hører ikke rigtig efter.
Niels, Solvej, Ole

Selvom der er flere gratis spiritusomgange ved det brune, runde bord på Lytterkroen, beder Niels om en vand, ligegyldigt hvilken, bare den er kold. De er gået indenfor denne varme augustaften efter at have sendt det udenrigspolitiske program, hvor Niels var den indbudte journalistiske ekspert.

Og nu sidder Niels i lærredsskjorte med halsklud og solbrillerne stadigvæk skubbet op i panden, han er det naturlige midtpunkt. Han bemærker det ikke selv, for det er han næsten altid, det naturlige midtpunkt, som alle henvender sig til direkte eller indirekte.

Niels er høj, lys, har skæg, men som teknikeren Solvej be mærkede, da hun riggede hans mikrofon til inde i studiet, et velplejet og trimmet skæg, og Niels lugter nyvasket.

I modsætning til Ole, tænkte Solvej. Når man er tæt på ham, lugter han af tobak og lidt af surt sengetøj, måske fordi han ikke får tørret sit tøj igennem, sådan en lugt.

Også Solvej er undtagelsesvis gået med over på Lytterkroen.

Da Niels blev spurgt, om han ville med over bagefter og få
en evaluerings-genstand, havde han kigget rundt, og hans blik endte på på Solvej.

Og jo, han ville gerne med, og Solvej ville også komme over, når hun havde lukket ned for hovedafbryderen ved pulten og meldt studie og regi tomt, sagde hun.

-	Der kan man bare se. Der er forskel på, hvilke gæster vi har med i programmet. Solvej går ellers sjældent med bagefter, havde Ole hvisket til Niels på en irriterende måde, som om Niels skulle roses.

Niels havde insisteret på, at de skulle vente på teknikeren ude på studiegangen og ikke bare dingle afsted.

-	Vi venter selvfølgelig på, alle er færdige, havde han sagt helt nøgternt, uimodtagelig for at spille med i Oles spil, som han i øvrigt slet ikke forstår.

Niels er hjemme fra USA for en kort bemærkning. Han er udenrigskorrespondent for et dagblad, men indimellem sender han også indslag hjem til Huset om, hvad der foregår i Amerika.

Ole er stolt over, at han straks fik overtalt Niels til at komme i studiet i aften, hvor den amerikanske præsident Nixon er trådt tilbage. Fældet på mærkelige indbrud hos sine politiske modstandere i en bygning, der hedder Watergate i Washington.

Da den solbrændte Niels ankom i taxa, og den midaldrende kvindelige receptionist skulle ringe op til studiet og melde hans ankomst, fjumrede selv hun lidt i det, for Niels har en aura af overskud og elegance i sin måde at tale på, som receptionisten helt fejlagtigt tolkede som en slags flirt.

Niels flirter ikke med vilje. Og hvis nogen tager det som flirt, opdager Niels det ikke engang.

Det samme oppe i regirummet. Ole har for tiden en kvindelig journalistpraktikant ansat på programmet. Den unge pige
blev helt forfjamsket, da Niels kom ind og spurgte, om det var hende, der skulle interviewe ham i studiet.

-	Selvfølgelig ikke, sagde Ole, irriteret over, at Niels ikke med det samme kunne se, hvem der styrede showet, at det var ham og ikke en ung uerfaren pige.

Men hun blev blussende rød i kinderne, og Niels trak bare på skuldrene.

-	Ja, hvad ved man? De unge journalister er ofte gode.

Solvej blev tilsyneladende også i løbet af ganske få øjeblikke

forblændet af den veltalende Niels.

Ham er der bund i, tænkte hun. Og han ved ikke, hvordan han virker på folk, i modsætning til Ole.

Solvej kender Ole bedre, end Ole kender hende. For Ole har aldrig interesseret sig synderligt for Solvej, hun er en teknisk facilitet i hans øjne. Solvej forstod med det samme, at nu skulle der være kamp i studiet. Hanekamp.

Ole har ikke rejst eller skrevet nær så meget som Niels, men han ved noget om mennesker, og hvordan de reagerer, han ved noget om deres psykologi, og det har Solvej set ham bruge, måske endda misbruge, adskillige gange.

Ole har konkurreret så mange gange før i studiet med andre mænd i sine politiske programmer, og Solvej har oplevet Oles forfængelighed så ofte, hvordan han prøver at vinde over andre mænd, når det handler om veltalenhed og viden. Ole elsker at hævde sig. Og han er god til det.

Men det blev en helt anden diskussion, end Solvej havde forestillet sig.

Den mandlige producer ude i regirummet havde heller ikke behøvet blande sig ret meget i interviewet, han havde blot passet tiden ved at hviske i Oles øresnegl, hvor mange minutter der var tilbage, og at der skulle spilles en reportage, der var sendt hjem
til dem fra Washington. Ellers havde alle bare hørt efter, hvad Niels sagde. Også Ole blev tvunget til det. Han hørte langt bedre efter, end han plejede, som om Niels’ stjernestøv pludselig lagde sig beroligende, opdragende og neddæmpende på Oles skuldre og sind, syntes Solvej.

Hver gang Ole stillede et alt for smart spørgsmål eller afbrød Niels på en uhøflig måde, fik Niels ham til at holde mund og høre efter, og virkelig høre efter.

Solvej håbede bare på, at lytterne derude havde fået det samme ud af aftenens program, altså egentlige forklaringer på, hvad der foregår i Washington, hvem Nixon er. Og hvad det kan komme til at betyde for krigen i Vietnam, og også hvad det kan komme til at betyde for Norden, især Sverige, hvor der lige nu er en del amerikanske militærnægtere, der er flygtet fra militærtjenesten i Vietnamkrigen.

-	Jeg tror ikke, at Nixon skelner mellem det politiske spil og landets nationale sikkerhed. For ham handler det alt sammen om ham. Det hele handler om, at hans fjender forsøger at forhindre ham i at gøre det, han virkelig tror på, havde Niels sagt.

Solvej er ikke vant til, at der bliver sagt jeg i studiet, når det handler om politik. De fleste kommentatorer og eksperter siger man, eller de siger de. Men Niels er en verdensmand, og han tør bruge ordet jeg.

-	Da Nixon blev valgt som præsident første gang i 1968, havde Vietnamkrigen allerede trukket USA ned i et blodigt morads, mener jeg. Og i forvejen var landet præget af store uroligheder. Sorte borgerrettighedskampe har splittet USA gennem 60erne. Og antikrigsdemonstrationer er fortsat her ind i 1970erne, hvor der i gennemsnit bliver dræbt 200 amerikanske soldater hver dag i Vietnam. Det er også en del af Nixons fald. Det er jeg overbevist om.
Indslaget med Niels havde mere og mere taget form af en monolog end et egentligt interview.

-	Nixon kan ikke forstå modstanden mod krigen. Sammen med sin sikkerhedsrådgiver Henry Kissinger er Nixon overbevist om, at USA kæmper en moralsk og retfærdig krig i Vietnam. Hvis USA taber krigen der, så vil ikke alene Vietnam, men også Vietnams nabolande falde som dominobrikker til kommunisterne. Men uanset hans bevæggrunde så mener jeg, det er fuldstændig ulovligt, det, Nixon har gjort, ligegyldig hvad hans motiv har været. Man bryder ikke ind hos sine politiske modstandere, og man aflytter dem ikke. Så det er en rigtig beslutning, at præsidenten er gået af. Han kunne ikke andet efter min mening.

Og selvfølgelig måtte Solvej gå med de andre over og drikke en øl. Hun måtte høre mere fra denne mand, der formidler de vigtigste begivenheder i verden overhovedet lige nu.

-	I Nixons administration var der tale om dårlig ledelse og magtmisbrug, det kan ethvert barn forstå. Det er så banalt. Det er Ole, der forsøger sig med en psykologisk forklaring af, hvad der er sket.

Niels kan ikke rigtig forstå, hvad Ole siger. Det er sikkert heller ikke noget vigtigt, tænker Solvej. Spild ikke den mands tid.

For Ole snøvler, og måske har Ole fået lidt for mange øl.

Niels er parat til at bryde op, han har en anden aftale senere på aftenen på avisredaktionen inde i byen, ikke noget langt og anstrengende, og senere igen, i hvert fald før midnat, har han lovet at slutte aftenen hos en pige, han kender. Hvis klokken bliver for mange, så dropper de det, han skal ringe.

Niels kigger på den lille flok om bordet, kvinder og mænd. Men han tænker ikke kvinder og mænd. Det gør han også særdeles sjældent, når han er på reportagerejse, jo, selvfølgelig i faglige termer, kvinder, mænd, børn og gamle.
Fra han var ganske ung, har Niels tvunget sig til hele tiden at tænke sig om, og nu er det blevet en indgroet vane, at seksualitet, hans seksualitet, skal styres, ellers ved han af erfaring, at det bliver for besværligt, at han skal bruge for meget tid på det, at det bliver kompliceret at navigere rundt i en verden, der består af mænd og kvinder, der i dén grad er ham positivt stemt. En enkelt gang imellem kan han gøre en undtagelse.
Claes, Ole

Hans mor vil godt være publikum, når han og hans legekammerat på et tidspunkt bliver færdige med alle deres forberedelser nede i det store kælderrum, som Claes har fået lov til at bruge, for der er slet ikke plads nok på hans værelse ovenpå.

Claes og kammeraten inde fra huset ved siden af har været i gang i et par uger med at forberede Melodi Grand Prix nede i kælderen hos Claes’ mor og Ole.

Ole er ikke hans rigtige far, men det ved Claes ikke. Hans mor medbragte sin søn, da hun flyttede ind i Oles kollektiv, og da de to blev kærester og også siden gift, valgte Ole at adoptere ham. Og siden er der altså ikke kommet flere børn til alles store misfornøjelse.

Claes kalder skiftevis Ole for Ole og far, afhængigt af situationen.

Claes er syv år og meget fremmelig, som Ole stolt plejer at beskrive ham. Siden den lille familie kom hjem fra ferien i Stockholm, hvor de så Melodi Grand Prix i fjernsynet på hotellet om aftenen, har Claes fabiet om musikkonkurrencen. Han
kan ikke forstå, hvorfor Danmark ikke afholder Melodi Grand Prix ligesom andre lande.

For Claes blev fuldstændigt bidt af, hvad han så i det svenske fjernsyn, hvordan alle de forskellige lande stillede op med deres sange, og hvordan der ikke blev talt om andet på deres hotel.

Claes tror, alle i Sverige, i resten af verden, har set det her i fjernsynet. Sådan et fantastisk land, Sverige. Og han havde ikke svært ved at forstå, hvad de sagde, selvom det var på svensk.

Ole har for længst måttet opgive at forklare, hvorfor Huset ikke vil bruge penge på Melodi Grand Prix. Det er en beslutning, der er truffet for mange år siden, og som han bakker op om.

- Man bliver dum af det, forsøgte Ole sig, men det prellede helt af.

Claes konkluderer, at Danmark er for lille, fjernsynet er for lille, hans far er også faldet ned af piedestalen, og det har rystet ham, for Claes har indtil nu set op til sin far.

Siden Grand Prix-affenen, som de tilbragte i hotellets dagligstue foran fjernsynet sammen med de andre gæster, er det gået op for Claes, at der findes noget langt større end hans land.

Ole havde ellers været det venligste menneske, den uge deres ferie varede. Der havde været noget under opsejling forinden mellem de to voksne, kunne Claes mærke, men hvad og hvorfor, det ved han ikke rigtig noget om.

Siden de flyttede fra kollektivet ind i deres eget hus, har der været dage, hvor hans far og mor næsten ikke har set hinanden, hvor han kun har været sammen med den ene eller den anden, men det er på grund af hans fars vigtige arbejde, som de begge siger. Uden hans far ville det hele falde sammen inde i Huset, tænker Claes.

Ole arbejder om dagen og ofte til langt ud på aftenen, og når han har programmer om aftenen, kan det godt blive sent. Det
gør ikke Claes noget, for så har han og moderen det sjovt. Så laver de for eksempel Claes’ livret, fiskefrikadeller med remoulade, for så bagefter at sætte sig parat foran radioen for at høre faderen tale. Det er som regel så kedeligt, ingen musik, men det er alligevel hyggeligt sammen med softicen til dessert, som er hans mors lokkemiddel til at høre programmet færdigt.

Programmerne plejer at slutte før hans sengetid, men Claes kan ikke huske, at hans far er nået hjem, før han skal sove, der er nok en del at lave bagefter.

Claes savner de andre i kollektivet, både børnene og de voksne, men han har fået et stort værelse som plaster på såret, og i det nye hus er der også kælderen, den kælder, han og legekammeraten er i gang med at indrette til et dansk Melodi Grand Prix.

Claes ved godt, at det bare er noget, de leger. Hans mor tror måske, at han tror, at de skal sende det ud i fjernsynet, og han lader hende tro det, for så spiller hun meget bedre med som publikum.

Legekammeraten ved ikke rigtig, hvad det er, de skal, han har aldrig set Grand Prix, så det er Claes, der er hovedmanden bag det hele.

Først og fremmest har de fået konstrueret en lille scene, bygget op over seks gamle stole, der stod nede i kælderen i forvejen, da de flyttede ind. De seks stole er sat op i en lille rundkreds med ryggene udad, og hen over sæderne har Claes og kammeraten lagt nogle masonitplader, de også har fundet i kælderen.

Stole og masonitplader har de to drenge malet i røde og hvide striber ligesom det danske flag, for det er selvfølgelig Danmark, der afholder Grand Prixet.

Først tiggede Claes igennem flere uger sin mor om at låne B&O-pladespilleren oppe fra stuen sammen med forstærker og
højttalere, men hun bøjede sig ikke. Han prøvede også at få sin far til at sige ja. Ole sagde selvfølgelig også nej, det kunne overhovedet ikke komme på tale. Deres B&O er ikke legetøj, men så skete der pludselig noget uventet, der fik det hele til alligevel at ende godt.

For hvordan skal de afspille numrene, som de forskellige lande eller deltagerne skal optræde med, uden at have et anlæg? Det er jo umuligt.

De har scenen, de har salen, de har publikum, der skal sidde på nogle sammenklappelige fritidsstole, de har to mikrofoner, dels en kasseret mikrofon, som Claes har fået af sin far, dels en, de selv har bygget af en dåse, noget net og snor, det er den sidste, hans kammerat skal tale ned i, når de går på scenen, de har store skilte, som de har malet på og skrevet noget på om Melodi Grand Prix. Claes fik moderen til at tegne bogstaverne op, så de kunne udfylde med farver. Og de har tøjet, de skal have på.

Claes skal være manden, værten. Han har lånt en jakke af Ole. Kammeraten skal være kvinden, værtinden. Claes har fundet en sommerkjole i sin mors skab, og sammen med Pippi-parykken, som hans mor engang har brugt som udklædning, skidt med, at det er røde fletninger, går det an. De mangler bare at kunne spille de fire plader, de har bestemt, der skal med i finalen.

Claes kan bedst lige Vimmersvej og håber på, den vinder. Derefter kommer Mamma Mia. Hans legekammerat kan bedre lide Rabalderstræde og et mærkeligt nummer, synes Claes, som vennen er kommet med på en single. Det hedder I kan ikke slå os ihjel. Det passer ikke til Grand Prix, sådan noget med krig og nogen, der dør, men det er jo publikum, der skal afgøre det.

Inden Claes er faldet i søvn de sidste par dage, har han ligget og spekuleret på musikken, som jo er det vigtigste. Uden den kan de lige så godt pakke det hele sammen.
Der skete heldigvis noget overraskende i går. Claes’ mor var på arbejde, han selv var sidst på eftermiddagen gået over til sin kammerat efter skoletid, men så var de ikke kommet hjem derovre, og han var gået tilbage til huset og ned i kælderen, uden at Ole havde opdaget ham.

Nede i kælderen kunne Claes pludselig høre, at hans far talte med nogen i telefonen i køkkenet, og Claes ville så lige løbe derop for at sondere terrænet, bare sådan noget med, hvad de skulle have til aftensmad.

Hans far var midt i en mærkelig samtale, syntes Claes, der kunne høre noget af snakken ude på trappen. Efter en slags indskydelse blev Claes stående og lyttede videre uden at give sig til kende.

Han forstod alligevel ikke ret meget af, hvad det var, hans far talte med personen i røret om. Først troede han, det handlede om penge, at faderen skyldte vedkommende penge, men det var det ikke alligevel. Heldigvis. Men der var noget mystisk og hemmeligt over det. Det var mere noget med at skulle mødes i det skjulte og frit forhold eller sådan noget. Og en fest. Og noget, hans far havde gjort sammen med hende i røret. På en eller anden måde var Claes sikker på, at det var en kvinde, hans far talte med.

Ole lagde røret på, og Claes gik ud i køkkenet med et spørgende blik.

- Er du hjemme? Hvor længe har du været her?

Hans far lød helt fjumret, tænkte Claes.

Og Claes forklarede, at han havde været hjemme hele tiden, for kammeraten var der ikke. Han havde været nede i kælderen. Og så så han også lige sit snit til at forklare sin far den uheldige situation én gang til med det manglende anlæg til deres store Grand Prix.
-	Jeg snakkede lige med en kollega, sagde hans far.

-	Hvad er det for en fest, du skal til? Skal mor også med?

Det var et rigtig godt spørgsmål, kunne han se på Ole.

-	Øh, jo da. Måske. Hørte du det hele?

-	Det meste, sagde Claes. Det var vist et godt svar.

-	Jeg har tænkt på en ting, sagde hans far så. Du får dit eget lille musikanlæg med højttalere og det hele til dit værelse, hvad siger du så? Og det kan I bruge nede i kælderen, så meget I har lyst.

Claes havde jublet højlydt, mens Ole puffede kammeratligt til ham.

-	Min egen lille konferencier. Du er så fremmelig, fortsatte Ole.

Og det var Claes, for uden at Ole overhovedet behøvede at sige det, så vidste han, at han ikke skulle nævne sin fars telefonsamtale i køkkenet til sin mor.

Ole blinkede til ham.

Det blev Vimmersvej, der vandt det år nede i Claes’ kælder.
Otto, Ole

Han sætter jinglen med rådhusklokkerne på, og Radioavisen er i luften. Klokken er 12, og adrenalinet pumper en lille smule, det gør det, hver gang Otto sender direkte ud til hele den danske befolkning, også til dem hjemme på Fanø.

Han er stadigvæk elev, men han er lærenem og kender pulten, båndmaskinerne i regirummene, studierne med mikrofonerne og også indmaden af sendevognene ud og ind. Han arbejder sammen med de andre udvalgte, for de er mange, der har søgt om at blive lydteknikere i Huset, og kun få er blevet optaget.

Otto glæder sig hver eneste dag, når han slår øjnene op, til at komme på arbejde, ligegyldig, om det er inde i Radiohuset eller ude i vognene.

Han tog det store kørekort, inden han begyndte sin læretid, for Otto har været elev på Den Rejsende Højskole og kørt i store, skramlede busser langt uden for Europa. Så det at skulle sidde bag rattet i en af de nye, driftssikre OB-vogne, både de små og de store busser, er det rene vand i forhold til de gamle, udtjente og halvfarlige busser, Otto har manøvreret rundt i.
OB står for Outside Broadcasting. Udendørs radiosending. Det lyder bedre på engelsk, både hele ordet og forkortelsen.

Men det vil hans far nok ikke synes, tro, som han altid er over for det danske. Hellere udendørs radiosending. Ottos far er skeptisk over for alt engelsk og især amerikansk.

Otto er tyve år, har halvlangt, mørkt hår og elsker biler og busser, selvfølgelig har han ikke sin egen bil i København, der er ingen penge til det endnu ud af lønnen. Men så er det et fantastisk held, at hans arbejde kræver, at han skal ud at køre, ikke bare på Sjælland, men i hele Danmark.

Otto nikker fra regirummet ind til oplæseren og siger værsgo ind i hans øresnegl.

- I dag har Folketinget vedtaget en ligelønslov, som skal sikre lige løn til mænd og kvinder for samme arbejde eller arbejde af samme værdi. Loven bygger på EF’s ligelønsdirektiv fra 1975, læser programmedarbejderen. Ligelønsloven er en kulmination på flere års kamp mellem Dansk Arbejdsgiverforening på den ene side og fagbevægelsen og kvindeorganisationer på den anden. Loven skal hindre, at der sker lønmæssig forskelsbehandling på arbejdspladserne. Loven præciserer ikke, hvad forskelsbehandling er. Det vil blive overladt til domstolene og retspraksis at afgøre.

Og så lægger oplæseren op til en lille reportage, som Otto har på sin båndmaskine til venstre.

Under de sidste linjer, Det vil blive overladt til domstolene og retspraksis at afgøre, sætter Otto båndmaskinen i gang, så det gule indløb passer med slutningen af sætningerne, og reportagen fra Folketinget går i gang.

Otto følger med i manus. Han har slutordene på indslaget skrevet ned, og han får stoppet båndmaskinen, lukket ned for regiet og åbnet igen ind til studiet og oplæserens mikrofon.
Otto tænker ikke længere over handlingerne eller bevægelserne, de sidder i hænderne på ham, selvom han kun har været i Huset halvandet år.

Han er her. Han er til stede med hele sin krop og hele sit hoved.

Men han lytter ikke særlig meget til indholdet. Det er der ikke tid til, det er heller ikke hans job. Det er noget om ligeløn. Og ligeløn har de allerede, de kvindelige teknikere og de mandlige. Det er selvfølgelig noget helt andet med programfolkene og cheferne, der tjener meget mere, og mændene tjener mest.

Otto og de andre teknikere er medlemmer af Smedeforbundet. Deres løn er ikke den højeste, men de har det stærkeste fagforbund i ryggen, og det ved de. De kan bare komme an, de andre, så står de sorte smede ved deres side, og så vil der ikke komme andet end sort skærm ud i stuerne til folk, og kun de vigtigste nyheder vil blive læst op af cheferne i radioen, hvis det kommer til konflikt, og det sker en gang imellem.

Det er anderledes politisk effektivt, synes Otto, end derhjemme hos faderen, den socialistiske digter på Fanø.

Otto har i næsten hver weekend, så længe han kan huske, stået sammen med sin søster og passet duplikatoren, manuelt drejet i tusindvis af faderens synspunkter ud på enten løbesedler eller små pamfletter.

Når stencilene sad fast, var det Otto, der ordnede duplikatoren, ligesom det var ham, der ordnede alt, der havde med teknik eller mekanik at gøre.

Når Otto tænker på sin barndomsø, er det ikke naturen eller vandet, der kommer frem. Han ser sin far sidde inde på det lille arbejdsværelse, hvor han læser, hører radio og skriver.

Og lige nu forestiller Otto sig i et kort sekund, at når han trykker start på båndmaskineknappen til det næste indslag, bli-
ver det ført i en direkte radiobølge på fm-båndet lige ind i hans fars ører, og hans far vil nikke glad og tilfreds og vide, at det er Otto, der er afsenderen.

Ret tidligt i skolen fandt Otto ud af, at han aldrig ville kunne forfatte en tekst med en start, en midte og en slutning, og gerne med et opråb i, ligesom sin far.

Det martrede ham allerede i folkeskolen at skulle skrive stil. At finde på eller at mene noget. Hvis det er noget faktuelt, han skal svare på, kan han godt. Han kan sagtens stave og skrive korrekt dansk, men han kan ikke finde på, tvinge sig selv til at mene noget. Det er, som om hans far hele sit liv har ment det, der skal menes, for hele familien. Det er far, der altid har ret, og det finder de sig i, de mener ligesom ham.

Otto ville ikke i gymnasiet, til sin fars store fortrydelse, han tog realeksamen, fik sommerferiearbejde, sparede op til højskoleopholdet, var der et par år for så at søge ind i Huset.

Og nu er han en del af Statsradiofonien og tjener allerede flere penge, end hans far nogensinde har gjort.

Det er stadigvæk det tekniske, der fascinerer Otto. Hans far vil gerne diskutere politik, politiske holdninger i fjernsynet og i radioavisen, når Otto er på besøg hjemme, men det bliver hurtigt til enetaler, for faderen ved stadigvæk langt mere end Otto om alt. Hans far kan for eksempel huske, hvad de forskellige indslag i radioaviserne har handlet om.

Men at Otto er blevet smed og medlem af Smedeforbundet, er hans far trods alt tilfreds med, og han har også opfordret sin søn til at være aktiv hos smedene. Otto har lovet at deltage på den næste generalforsamling, selvom det ikke er det, han har mest lyst til at bruge sin fritid på.

Otto har ikke nogen kæreste i byen, han har haft alt for travlt, men han kan godt lide at gå i byen med Solvej. Hun ved, hvor-
dan det er at komme fra landet, og hun har heller ikke nogen kæreste.

Solvej og Otto går på Rosa Luxemburg, en lille café inde i byen, hvor der hver eneste aften bliver spillet skak nede i det ene hjørne i en sky af tobaksrøg. Både Solvej og Otto spiller, og de er begge blevet inviteret hen til bordene. Især Solvej er der fokus på, fordi der ikke er så mange kvindelige skakspillere. Hun er også bedre, end han er.

Det, der er så dejligt ved at spille skak på cafeen, er, at her behøver han ikke sige noget. Han kan sidde med en øl og en cigaret, høre på musikken og foretage sine træk uden at mene noget.

Døren ind til regirummet går op. Det er redaktøren Ole fra udenrigsredaktionen, der kommer stormende ind med en båndkasse i hånden.

Oplæseren kommer ud.

-	Kan du ikke se, der er en rød lampe, der lyser udenfor? siger oplæseren. Vi er stadigvæk i luften.

Men nu slukker Otto for den røde knap.

Den direkte sending er slut.

-	I er da færdige nu. Det kan jeg da se på uret. Hold nu op med at hidse dig op. Pas på dit blodtryk, siger Ole til den lidt trinde oplæser.

Otto kan stort set lide alle sine nye kolleger og også langt de fleste af programfolkene, men Ole er han ikke vild med.

Selvom Ottos far flere gange har fremhævet Oles reportager og også interviews som rigtig gode, bliver Otto altid usikker, når Ole er i rummet.

Og det er blevet værre, efter Ole ikke selv producerer mere. Han er redaktionsleder og muligvis ret så effektiv. Det begyndte allerede i den første del af Ottos lærlingetid, når han var i studiet
med en ældre teknikerkollega. Ole henvendte sig aldrig til ham, bemærkede ham aldrig, talte kun til den ældre kollega, overså Otto, og de gange hvor de to har arbejdet sammen senere, har Ole heller aldrig interesseret sig for ham, hvem han er, hvor han kommer fra, og Otto tør dårligt åbne munden og sige noget, for han er sikker på, at Ole vil more sig over, at han stadigvæk bærer rundt på stumper af sin dialekt.

Ottos hænder er knap så sikre, når Ole er i nærheden.

Han har prøvet at tale med Solvej om det, men hun griner bare.

-	Ole er en distanceblænder, siger hun. Og han er god til det.

Ole henvender sig til Otto.

-	Kan jeg få dig til at hjælpe mig med noget? Jeg skal bare lige have klippet et par sætninger ud. Det tager et øjeblik. Jeg har timet, hvor det ligger.

Ole vifter med båndet.

Otto kigger på klokken. Han har sådan set middagspause. Det er en andens arbejde.

-	Kom nu lige. Det tager ikke så lang tid. Hvorfor skal det være så besværligt?

-	Ok, siger Otto.

-	Tjep, tjep, tjep, siger Ole.

Hvor er han opblæst, tænker Otto.
Niels

Niels vågner i et halvmørkt rum i en rodet seng. Ved siden af ham ligger en sort pige, Tab bliver hun kaldt. Hun sover endnu. Niels kigger på hende. Så mild og venlig ser hun ud sovende, noget andet, når hun er vågen.

Han smiler.

Niels har været i USA et par år nu, men det er kun anden gang, han er i New York, og i nat er første gang, han er i Brooklyn.

Aftenen inden mødte Niels pigen Tab på et møde inde på Manhattan, oppe på Columbia University, et møde, som De Sorte Pantere havde indkaldt til gennem mund til mund-metoden. Niels hørte om det gennem en studerende.

Tab uddelte tryksager med De Sorte Panteres krav i ti punkter, og Niels var hurtig til at spørge hende, om han kunne få lov til at lave et interview med hende til en lille avis i et meget lille land i det lille Europa, sådan havde han snedigt, syntes han selv, formuleret det.

Tab og de andre pantere var klædt i sorte læderjakker, sorte bukser, sort baret, og Tab grinede til ham og sagde, at han skulle
lade være med at tage et billede af hende, for han ville blive slemt skuffet, når det blev fremkaldt, han ville ikke kunne se hende i den sorte nat. Det morede hun sig selv meget over. Niels havde ikke rigtig vidst, om det var for sjov, hun sagde det, så han mumlede bare noget om, at han bare ville skrive en lille artikel og måske også lave et lille indslag hjem til en lille radiostation i det lille land.

- Er I virkelig så små alle sammen, er det så småt alt sammen for jer? Stakkels jer, havde Tab ironiseret og grinet af ham.

Niels er bosiddende i Washington, det vil sige, her har han et værelse. I New York bor han på YMCA, ligesom sidste gang han var i byen.

Niels leverer stof hjem til sit dagblad, og en gang imellem laver han indslag på en telefonlinje til Huset, mest om Vietnam og Washington.

Men da han ved en tilfældighed hørte om mødet på Co-lumbia University, tænkte han, det var en oplagt mulighed for at nærme sig Panterne. Det er jo ikke sådan, at de har en fast adresse eller sender pressemeddelelser ud om, hvor de er, og hvad de laver.

Det hele forløb uhyre fredeligt i går. De siger ellers om De Sorte Pantere, at de altid optræder med våben, men Niels så ikke nogen våben på universitetet. Måske bar nogle af dem, der stod vagt udenfor, våben, det er muligt.

1.	Vi kræver frihed. Vi tror ikke, at de sorte og undertrykte folk bliver frie, før vi selv kan afgøre vores skæbne ved at have fuld kontrol over alle institutionerne i vores egne samfund.
2.	Vi kræver fuld beskæftigelse for vort folk. Vi mener, at hvis de amerikanske forretningsmænd ikke vil give arbejde til alle, må samfundet overtage produktionsmidlerne og teknologien, så folk i lokalsamfundene selv kan organisere produktionen og skabe arbejde til alle og sørge for en høj levestandard.

3.	Vi mener, at den racistiske regering har bestjålet os, og nu forlanger vi den gamle gæld på 40 acres og 2 muldyr tilbagebetalt. 40 acres og 2 muldyr blev os lovet for 100 år siden som kompensation for slaveriet og massemordet på sorte mennesker.

En meget alvorlig og højtråbende sort mand tog udgangspunkt i tryksagens ti punkter. Han havde ikke brug for megafon eller højttaler stående på et kantinebord.

-	40 acres og to muldyr til hver. Det kræver vi.

Det blev udtalt med en knyttet højre hånd. Og folkene tæt på ham knyttede ligeledes deres højre hånd.

Niels kiggede rundt på mødedeltagerne, de fleste var sorte studerende, men der var også en del hvide studerende. Der var sådan en slags tredeling i farvesammensætningen på mødet. De Sorte Pantere var i sort, de sorte studerende klædt i mere kulørt og spraglet tøj, og de hvide studerende, hippierne, det samme.

Hvor skal alle de muldyr være i byen New York? tænkte Niels.

Da mødet var slut, blev han hængende. Han var slet ikke sikker på, at Tab ville komme tilbage til ham, men overraskende nok stod hun pludselig foran ham.

-	Klar?

Og det betød så, at han skulle køre med hende ud til Dean Street i Brooklyn sammen med de andre, hun delte hus med.
Med det samme overtog hun kommandoen over Niels, forstået på den måde, at når nogen kritisk spurgte til, hvem han var, så forsvarede hun ham med han er min, eller han er en stakkels mand fra et lille land, eller han er en lille mand fra et stakkels land, og hver gang hylede de andre af grin. Og Niels grinede med.

De sad seks personer, Niels og fem pantere, i en gammel bil, hvis mærke Niels ikke kunne dechifrere, og kørte over Brooklyn Bridge væk fra Manhattan.

På et tidspunkt krydsede de en gade i Brooklyn, Myrtie Avenue, som han nåede at se ned ad, den så raseret ud, mange steder var husene mørke og ubeboede, og der var tændt bål i gaden.

-	Der har været ballade herude så mange gange mellem jøder og sorte og sorte og hvide, sagde Tab.

Dean Street var også en gade, der havde set bedre tider, konstaterede Niels, da bilen parkerede foran et gammelt, engang fornemt udseende brownstone house.

Tab inviterede Niels op på sit værelse, hentede et par øl, smed sin læderjakke, satte sig på sengen. Niels konstaterede, hvor smuk hun var under jakken, og især håret, da hun også smed sin sorte baret.

-	Vi kræver anstændige boliger, der egner sig til at blive beboet af mennesker. Vi mener, at hvis husværterne ikke sørger for anstændige boliger til vort sorte og undertrykte samfund, skal husene og grundene gøres til andelsboliger, så folk i vores samfund, med regeringens hjælp, kan bygge anstændige boliger til os, sagde Tab.

Og Niels griflede ned.

-	Hvem ejer husene her? Kunne man ikke selv sætte i stand?

-	Husværten er forsvundet, vi ved ikke, hvem han er. Vi er bare flyttet ind.
Strømmen gik lidt efter, meget symbolsk. Og Tab inviterede ham hen i sin seng at sidde ved siden af stearinlysene.

Og så inviterede hun ham også lidt senere med sig ned under dynen i sin seng, hvilket Niels taknemmeligt og begejstret sagde ja til, for hvordan han skulle komme hjem til sit trygge YMCA på Manhattan klokken 2 om natten, havde han ingen anelse om.

Telefon er der ikke i huset, og taxaer kører slet ikke herud, det havde De Sorte Pantere proklameret, da de kørte ned fra Brooklyn Bridge.

-	Last exit, Brooklyn.

Tab vågner, kan han se.

Hun sætter sig op i sengen med et ryk og et lidt fjendtligt ansigtsudtryk i første omgang. Hun skal have ham placeret.

-	Det er bare mig, Niels, fra det lille land.

Og så smiler Tab med et kæmpesmil, der flækker hendes ansigt.

-	Jeg må afsted, siger Niels. Den nærmeste subway, hvor er den?

Og Tab tegner på hans arm vejen til subwayen.

-	Kan jeg få din adresse? spørger Niels.

-	Lidt svært. Vi bor mange forskellige steder. Det eneste, jeg tager med, er det her.

Tab viser ham et billede, der forestiller en sort mand i amerikansk militæruniform.

-	Kæreste?

-	Min bror, men han er død. Faldet i Vietnam. Hvis jeg får dit navn og din adresse i Danmark, så hører du måske fra mig en dag. Måske, griner hun.

„De Sorte Pantere kræver, at alle angrebskrige øjeblikkeligt bringes til ophør. De mener, at de forskellige konflikter rundt-
omkring i verden skyldes USA’s regerings og de ledende lags ønske om at udøve deres dominans over de undertrykte folk i verden."

Niels sidder i cafeteriet på sit YMCA og renskriver interviewet med Tab, som han ikke må kalde hende, bare et medlem af De Sorte Pantere. Det bliver en udmærket baggrundsartikel til dagbladet, men han vil også referere det i indslaget, han skal levere hjem fra Washington senere på ugen. Han nævner også, hvordan den kvindelige sorte panter altid bærer rundt på billedet af sin døde bror i lommen.
Otto, Ib

Der var frysende koldt i mørket, da han tog afsted i morges. Alt for koldt til at cykle, så han tog bussen.

Otto har fået at vide, at der engang gik en sporvogn lige til Radiohuset, selvom det efterhånden er ved at være et par år siden, sporvognene i København forsvandt og blev solgt til Ægypten.

Sørgeligt, synes Otto. Og tænker, han engang vil rejse til Ale-xandria og køre med de gamle københavnske sporvogne.

Men først skal Otto indtage hovedstaden.

Otto, den unge mand fra Fanø, ser lidt vild ud, har hans udlejer flere gange sagt til ham. I spøg er det, for alle unge mænd i byen har langt hår. Men Ottos er mørkt, næsten sort, og han går næsten altid med blå sømandsanorak og læderstøvler. Og er det ikke en underlig påklædning for en ung mand ansat i Statsradiofonien? driller udlejeren ham. Burde han ikke gå med jakke, hvid skjorte og slips? Hvordan er det muligt, at en lydtekniker ansat i Huset frivilligt vælger at gå med det samme arbejdstøj, som fiskerne bruger? Besynderligt.
Denne morgen har Otto sømandssweater under anorakken og stort halstørklæde og hue på. Han skal afvikle Morgennisserne, som de bliver kaldt.

Inde i radiostudiet sidder Ib klar og venter. Forberedt som altid og ulasteligt klædt i hvid skjorte, slips og jakke med en striktrøje under på grund af morgenkulden.

Otto nikker til ham og sætter sig ved pulten, hvor der er udsigt til indre gård. Nu, hvor det er blevet lyst, skinner solen fra en skyfri himmel, og Radiohusets bygninger er smukke, og her arbejder han.

Det har været en helt igennem dejlig morgen. Først og fremmest fordi der i hans morgenpost hjemme på værelset lå brev om, at han er blevet fastansat. Lærlingetid og prøvetid er overstået. Han er en fast del af den tekniske stab. Otto har endnu ikke fortalt det til nogen, han har ikke engang haft tid til at ringe hjem til de gamle og overbringe nyheden.

Ib siger til Otto, at han er glad for, at det er Otto, der skal gelejde ham og den anden morgennisse gennem udsendelsen, for Ib føler sig tryg ved ham.

Temperaturen er allerede på vej op.

Især inde i studierne bliver der varmt.

Ib smider striktrøjen.

Ib er medvært på programmet Morgennisserne, der bliver sendt hver dag i julemåneden, mens han stadigvæk har sit andet direkte radioprogram, hvor de danske husmodre ringer ind og svarer på spørgsmål.

-	Billed-Bladet kommer lige om lidt, fortæller Ib.

-	Ok, siger Otto.

Hvorfor ikke? tænker han. Han er på arbejde. Han er ligeglad med Billed-Bladet, han er ligeglad med Morgennisserne, og han
er ligeglad med julen, men han er ikke ligeglad med, om studiet fungerer, og om de kommer godt i luften.

Billed-Blads-folkene banker på og kommer ind. Fotografen tager billeder af, hvordan det hele foregår.

Ib og den anden morgennisse har iført sig røde nissehuer i studiet foran mikrofonerne i juledekorationernes skær.

Og nu beder fotografen også Otto trække en nissehue over sit sorte hår ude ved pulten.

Otto protesterer, men fotografen får sin vilje.

Pyt.

Otto kender ikke nogen, der læser Billed-Bladet. Heller ikke dem derhjemme. Eller i virkeligheden slet ikke dem.

Hver dag kommer der store postsække med breve fra lytterne. Alle breve er overfrankerede, det er det, der er meningen, på den måde samles der penge ind, der skal gå til danskere, der ikke har fjernsyn, så de kan få råd til at købe et.

-	Et ædelt formål, kalder Ib det.

Og han gentager det hver dag.

-	Det vil jeg gerne støtte, og jeg får ikke engang mere i løn nu, hvor jeg arbejder dobbelt, i forhold til det, jeg plejer, sagde Ib for et par dage siden.

-	Det ville vi i Smedeforbundet aldrig gå med til, svarede Otto. For selvom han ikke har fået sit ansættelsesbrev endnu, har han for længst meldt sig ind i forbundet.

-	Tænk engang, havde Ib også sagt til Otto. Jeg kender ikke nogen, der ikke har fjernsyn, det er alligevel svært at forestille sig.

Så havde Otto fortalt ham, at hans forældre ikke har fjernsyn, og Otto er vokset op uden.

-	Men hvad så nu med dig, du har vel så fjernsyn? havde Ib spurgt ham.
Men det har Otto ikke. Han ser ganske lidt fjernsyn. Hvis der er noget, han skal se, bliver han hængende nede ved forstærkerhallen eller andre steder i Radiohuset, hvor der er et.

-	Så kan vi jo samle penge ind, så dine forældre kan få et fjernsyn til jul, sagde Ib.

Og så var Otto begyndt at le.

Ottos far er af principielle og politiske grunde imod fjernsyn, det fordummer. En anden ting er radioen, hvor der bliver sendt nyheder.

-	Nå, det er af politiske grunde. Så hører han vel heller ikke vores Morgennisserne? havde Ib spurgt.

Og nej. Otto havde trukket på smilebåndet.

-	Nå, han er sådan én. Det må da ellers være det tætteste, vi kan komme på kommunisme her i Huset, havde Ib sagt. Vi giver til de fattige.

Otto tager sin idiotiske nissehue af.

Billed-Bladet har fået, hvad de er kommet for, og er på vej ud ad døren.

Otto vinker gennem ruden fra regirummet ind i studiet. Tegn for slut for i dag.

Otto slukker for det røde lys. Sendingen er færdig.

Dagen er endnu ung for ham.

Han har et par radioaviser, han skal afvikle.

Ib tænder sig en Caminante. Der må ikke ryges inde i studierne mere, men ude i regirummet er det helt i orden. Faktisk er der bygget askebægre ind i de nye pulte.

Otto ryger kun sjældent, når han er på arbejde.

Han vil gerne have begge hænder fri.

Nu sætter Morgennisserne s sekretær et stykke papir i den røde IBM-skrivemaskine med kuglehoved. Hun laver en fær-
digmelding inde i studiet. Ib bliver aflastet i denne travle decembermåned. Det har de da tilbudt ham, har Otto bemærket.

-	Ses vi senere til julefrokosten? spørger han, mens Ib tager trøjen på under jakken.

-	Nej, det gør vi ikke.

-	Hvorfor ikke?

-	Ved du hvad, Otto, jeg traf en beslutning for et par år siden. Jeg lader de unge om at have det sjovt. Jeg forstår ikke mere, hvad der foregår. Jeg er blevet for gammel.

-	Pjat, det er da ikke rigtigt, modsiger både sekretæren og Otto ham.

-	Nu skal jeg betro jer noget, både du og Otto er rare mennesker. På den ene side roser alle mine kolleger og mine chefer mig i vilden sky for min indlevelsesevne, den måde, jeg taler med lytterne på, de fine lyttertal, men når kollegerne kommer i festligt lag, så ser de mig ikke.

-	Det er, fordi de er misundelige på dig, Ib Hjort, siger sekretæren. Du er stjernen, det er dig, folk kan lide, også Billed-Bladet, dem alle sammen, og dine kolleger, hvem kender navnene på dem eller ved, hvordan de ser ud? Måske dem i fjernsynet, men de kommer og går, de bliver hurtigt glemt. Men din stemme, billedet af dig, man kender dig, og man har kendt dig i mange år. Så lad være med at tage dig af, at ikke også dine kolleger falder dig om halsen. Du har en guldstemme.

-	Næ, nej, siger Ib. I skal ikke bekymre jer. Jeg vil hellere hjem til min kone.

-	I to vil også hurtigt miste interessen for mig i aften, jeg ved det, for der skal drikkes og danses, og Ib vil altid være udenfor.

Ib taler pludselig i tredje person.

Han er lidt naragtig, tænker Otto.

Men fred være med ham.
Han må gøre, hvad han vil.

Om eftermiddagen før julefrokosten går Otto op til kantinen. I forgangen på trappen foran er telefonboksene installeret, og han ringer til Fanø.

-	Jeg er blevet fastansat, fortæller han sin far.

-	Er du blevet tjenestemand? Det er ikke noget at være stolt over, siger hans gamle.

-	Giv mig mor. Otto er irriteret.

Hvorfor kan den gamle ikke bare et enkelt øjeblik glemme sig selv og sin kommunisme.

-	Jeg bliver ikke tjenestemand. Jeg er smed, snerrer han for sig selv. Han ved ikke, om hans far kan høre ham.

Ottos mor kommer til telefonen.

-	Tillykke, siger hun.

De er sgu ikke sjove at fortælle noget til, tænker Otto bagefter. Hvis han bare havde helt almindelige forældre, ville de blive glade for, at det gik deres søn godt.

Hans far er selvfølgelig tilfreds med, at han er medlem af Smedeforbundet. Men skal en smed sidde og hjælpe kapitalen med at sende småborgerlig opium ud til folket, juleprogrammer i æteren, som Morgennisserne?

Det ligger langt fra Ottos fars idéer om, hvad der er vigtigt.

Otto har ikke nået at spise frokost, så øllerne og snapsene slår hårdt.

Otto er gavmild og køber omgange til hele teknikbordet, for når de gamle ikke vil fejre ham, så må han fejre sig selv sammen med sine kolleger.

Allerede ved 22-tiden er Otto med en nu frivillig nissehue på parat til at tage hjem.

Det vil sige vakle hjem.

Ibs søde sekretær, der, som aftenen er gået, er blevet kønnere
og kønnere, ligesom den ellers så ordknappe Otto er blevet mere og mere veltalende om kapitalen og kapitalens et eller andet, han ikke lige kan huske, svajer sammen med Otto ud af Radiohuset hjem til hans værelse.

Næste morgen er udlejeren knap så munter mere.

Otto bliver sagt op.

Han er ligeglad.

Otto er kommet på fast månedsløn.
Kirsten, Ole, Ingrid

- Okay, jeg tager en taxa nu. Sig til Ingrid, hun skal vente på mig i forhallen. Jeg kan være der om en halv time.

Kirsten pakker sine ting ned i tasken og farer ud til elevatoren i Kontorhuset og suser ned i receptionen. Udenfor holder der altid taxaer.

Det var Ole, der ringede, og han lød sur og stresset. Gal i hovedet over, at Ingrid med sit fuldemandsslæng er troppet op i Radiohuset og har fået fat i ham, efter at hun først havde spurgt, om Kirsten var der.

Ole er ligeglad med Ingrid, det har han altid været, og han har aldrig fattet, hverken dengang eller nu, hvorfor Kirsten stiller sig til rådighed for den afdankede barnestjerne, som han kalder hende. Kirsten er ikke professionel nok, mente han dengang, og det mener han endnu, det er hun sikker på.

- Du er for blødsøden, du er for sentimental, havde han sagt i telefonen i dag.

Men heldigvis havde han ringet til hende. Kirsten smiler for
sig selv, det er selvfølgelig Ingrid, der må have insisteret på, at han skulle gøre noget. Ingrid kan være stædig.

Kirsten laver selv programmer nu, både radio og tv til børn og unge, hun er ikke længere en lille kontormus eller nogens assistent. Et par gange om året ser hun Ingrid, og de to har en aftale om, at hvis noget sker, så skal Ingrid henvende sig, og det er det, hun har gjort i dag. Hun er bare fuld og skæv sammen med nogle kammerater, havde Ole sagt. Men Kirsten er sikker på, der er en grund.

Ole er blevet redaktør. Han har overhalet hende, og det kommer ikke som nogen overraskelse, at han har fart på. De to ses efterhånden sjældent, den ene arbejder i Kontorhuset, den anden i Radiohuset.

Kirsten betaler med en taxabon. Det er i embeds medfør, undskylder hun for sig selv, selvom hun ikke behøver det. Irriteret kommer hun til at tænke på Ole igen. Hun er næsten sikker på, at han ikke har betalt en taxa af egen lomme, siden han blev ansat i Huset.

Inde i forhallen sidder Ingrid i sofagruppen sammen med tre sovende mænd. Ole er for længst gået.

Ingrid rejser sig og kommer hen til Kirsten, hun lugter af værtshus og røg og ser klatøjet og bleg ud.

-	Hvem er de tre? spørger Kirsten.

Ingrid mumler, at hun ikke rigtig kan huske, hvornår de mødte ham den høje af dem, hun ved ikke engang, hvad han hedder, måske har han fortalt det, men hun har glemt det. Han er pæredansk og ikke for klog, men han er den, der har haft flest penge og betalt det hele.

Ingrid snøvler.

Kirsten ryster på hovedet.

-	Du kender min grønlandske kæreste og hans ven. De er
normalt noget mere intelligente i det, men lige nu er de heller ikke de kvikkeste.

-	Du ville tale med mig, siger Kirsten. I har slet ikke sovet?

Kirsten sætter sig.

-	Vi har festet igennem, for min kæreste har fået udbetalt feriepenge, men nu er vi trætte, og vi er sultne, og vi har ikke flere penge.

-	Og hvad havde du så tænkt dig herinde? spørger Kirsten.

-	Det er ikke min idé. Men de fik mig overtalt.

Ingrid har stadigvæk sit lyse, næsten hvide, og tykke, krøllede hår, og hun bærer briller. Der er stadigvæk mange, der kan kende hende som tidligere barnestjerne i fjernsynet, når hun er i byen.

-	Vi har ikke en krone mere, og så mente de andre, at vi måske kunne slutte af med kaffe, rundstykker og Gammel Dansk her i Radiohusets kantine, og at Huset skulle give på grund af mig.

-	Øh, hvad, Ingrid? Og så tager du bare hele banden med.

Ingrid ser slukøret ud.

Kirsten er udmærket klar over, at Ingrid drikker for meget og for ofte.

Hun har mødt Ingrids kæreste flere gange, hun kan godt lide ham, men han rejser snart hjem til Grønland, han orker ikke København mere, og Ingrid vil ikke med ham op til den kolde og mærkelige ø, ikke på vilkår, hun vil blive i byen.

Det piner Kirsten, at Ingrid ikke fik meget ud af at være barnestjerne. Da Ingrids mor døde, fandt de ud af, at der ingen penge var tilbage på den opsparing, der ellers var blevet indbetalt til, mens de filmede.

Ingrid fik en cykel dengang. Og det er faktisk det eneste, hun har fået ud af at være med i tv-serien. Men det overraskede ikke
Ingrid. Selvfølgelig havde hendes mor brugt alle pengene på druk. Andet ville have været et mirakel.

Kirsten har hjulpet Ingrid på højskole, Ingrid har haft forskellige småjobs, og lige nu bor hun i en slumlejlighed i et saneringsmodent byggeri med toilet i gården, hvor de går i bad på badeanstalt, men lejligheden koster næsten ingenting. Hvorfor gøre noget ved den, når den alligevel snart skal rives ned? tænker Ingrid og de andre. Kirsten forstår det ikke. Hun ville ikke kunne bo sådan, ikke engang for en kort periode.

Det er snart lang tid siden, Ingrid har været i Huset. Og aldrig uden aftale forinden.

-	Og du må undskylde, siger Ingrid. Vi ville bare selv gå op i kantinen, men vi blev faktisk standset af hende dér, siger Ingrid.

Ingrid ved udmærket, hvor kantinen ligger, hen til trappetårnet og så elevatoren et par etager op, men så langt kom de slet ikke, før de blev stoppet af receptionisten, der godt kunne genkende Ingrid, men de andre tre, hvem var det? Og så havde Ingrid sagt, at de skulle ringe op til Ole, der engang var kæreste med Kirsten.

-	Godt, du ikke er kæreste med ham mere. Han er blevet storsnudet.

-	Det er 10 år siden snart. De kan ikke sidde her og sove. Kirsten puffer til de tre.

-	Kom med mig, lad os gå op i kantinen.

Og så lister Ingrid, flankeret af de tre fyre, efter Kirsten op på anden sal, hvor Kirsten henter kaffe og morgenbrød til dem.

-	Kan man ikke få et par Gammel Dansk her, spørger den lange, ligesom dem, der sidder der?

Han peger på et kantinebord tæt på skranken, hvor der sidder en flok midaldrende mænd og en enkelt kvinde og drikker Røde Tuborg, Gammel Dansk og Jågermeister.
Klokken er ikke mange endnu, men promillen er allerede høj.

-	De arbejder her, siger Kirsten og svarer ikke på den langes spørgsmål. De er fast inventar.

Kaffen gør Ingrid klar i hovedet, og Kirsten kan fornemme, hvordan hun bliver mere og mere flov over situationen.

Kirsten ser på klokken, hun skal tilbage, men kan mærke på Ingrid, at der er noget galt.

Efter morgenmaden får hun hele flokken gelejdet ned i receptionen igen, og hun bestiller en taxa, giver dem en taxabon og vil sende dem afsted.

Men Ingrid vil gå hjem. Den grønlandske kæreste og de to andre kører uden hende.

Ingrid står stille og trist foran Kirsten.

-	Nu har de rigtig noget at snakke om alle sammen derinde, også ham der Ole, hvordan jeg er endt i samme suppedas som min mor. Ikke til at redde, alkoholiker.

-	Lad mig følge dig hjem. Lad os spadsere sammen. Jeg skal lige ringe og fortælle, at jeg kommer senere.

Kirsten går tilbage til kantinen og ringer fra telefonboksen.

-	Jeg vil bare sove den ud, og så må fremtiden begynde i morgen, siger Ingrid, mens de går.

Køkkenet hjemme hos Ingrid er rodet og beskidt.

Ingrid tager brillerne af og pøser lidt koldt vand i hovedet.

-	Vores køkken her er værre end min mors, ikke? Det tænker du.

Og det gør Kirsten. Hun er chokeret over at se, hvordan Ingrid og de andre bor. Flasker, tallerkner i vasken med fedtrande på, kaffekopper og en vissen potteplante i vinduet.

-	Jeg har kvalme, siger Ingrid. Det er også alle de øl og for lidt at spise.
-	Måske skulle du stikke en finger i halsen og så ud med resterne af alle de grønne flasker, hvis der er mere tilbage?

-	Først sove, så badeanstalt, svømmehal og sauna, så rydde op hjemme og så et nyt liv.

-	Store ord, Ingrid.

Kirsten kigger ind i et gammelt, gult køleskab.

Der er intet derinde bortset fra noget i det ene hjørne, et glas med asier.

-	Køber I aldrig ind? spørger Ingrid.

Ingrid skruer låget af glasset og lugter til de syltede agurker, og i løbet nul af komma fem har hun fisket dem alle op og gumiet dem i sig.

-	De tager kvalmen, siger hun. Mærkeligt.

-	Du skal sove, siger Kirsten, nu putter jeg dig, og så må vi se at gøre noget ved det hele senere.

Inde i værelset, der vender ud mod baggården, smider Ingrid sine støvler, skjorte og cowboybukser.

Kirsten ser på sengetøjet. Føj, det trænger til en omgang i gadens møntvask.

Altid, når hun er sammen med Ingrid, bliver hun overmandet af dårlig samvittighed.

Ingrid vælter sig ned i sengen på maven.

-	Hold da op, mine bryster er ømme? Det gør ondt.

Ingrid ruller rundt og lægger sig på ryggen.

-	Når du vågner, siger Kirsten, så skal du apoteket, tror jeg.

Men Ingrid er faldet i søvn. Hun småsnorker.

Kirsten sætter sig på sengekanten og stryger den sovendes hår.
Niels, Jørgensen, Kirsten

Hvem på redaktionen der havde fået idéen til, at han, udenrigskorrespondenten, skulle lave et større portræt til søndagsavisen af Jørgensen, ved Niels ikke. Sådan nogle portrætter er ikke hans normale stofområde. Niels er politisk journalist, udenrigsjour-nalist med klare holdninger, og selvfølgelig er idéen om, at han skulle interviewe politikeren Jørgensen udsprunget af, at man på redaktionen udmærket ved, at han og Jørgensen har diametralt modsatte holdninger til det meste.

Niels er hjemme fra USA, og det er meningen, han skal blive i Danmark et stykke tid, for Niels’ far er død, og enebarnet Niels skal finde ud af, hvad der skal ske med moderen, der nu er alene i den store lejlighed på Østerbro.

Og hvorfor ikke mødes med Jørgensen? Niels er nysgerrig, og han vil rigtig gerne finde ud af, hvorfor Jørgensen i dén grad tordner mod Huset, mod radioen, mod tv, og hvorfor han fremturer med, at det kun er de røde lejesvende, der kommer til orde med deres indoktrinering.

Niels selv har en helt anden opfattelse af institutionen.
Han parkerer sin blå Volvo Amazon 121 i Jørgensens indkørsel.

Niels er frisk og udhvilet i nye Levis-jeans og fløjlsjakke med solbriller skudt op i panden.

Selvom han var i byen aftenen før, er han parat og glæder sig til mødet. Niels har en indbygget festbegrænser i sig. Når der er en opgave dagen efter, husker han at drikke vand, masser af vand, mellem vinen og indlader sig aldrig med en kvinde, som han kan risikere at skulle bruge tid på om natten eller dagen efter. Han er såre pragmatisk.

Klokken er 10 denne søndag formiddag, da Jørgensen åbner for ham.

Det er Jørgensen, der har foreslået, at de skulle mødes på en søndag. Og gerne hjemme hos ham.

De to giver hånd. Jørgensen ser noget kritisk på ham.

-	Frisk? spørger Niels.

Jørgensen trækker på det. Nej, han har sovet rigtig skidt denne nat mellem lørdag og søndag. Faktisk har han det, som om han slet ikke har lukket et øje.

-	Nå, det var ikke så godt.

-	Men en aftale er en aftale, siger Jørgensen lidt kort for hovedet.

Niels kan ude fra køkkenet høre kaffemaskinens gurglende lyde.

Jørgensen trækker Niels med sig ind på sit kontor.

-	Det her er maskinrummet, siger han. Her står mine arbejdsredskaber, og det er faktisk på grund af dem, jeg har sovet så dårligt i nat.

Niels ser på to båndoptagere, der lige nu er slukket for. Han ved godt, hvad det handler om. Jørgensen optager rigtig meget
radio for tiden, fordi han vil demonstrere, hvor venstreorienteret Huset er.

-	Du er systematisk, Jørgensen, det må man sige.

Jørgensen kigger op på ham.

-	Det kan jeg godt lide, fortsætter Niels.

Og han forstiller sig ikke. Han kan vitterligt godt lide mennesker, der brænder for noget, mennesker, der er systematiske, kompetente, perfektionistiske, gør deres bedste. Ikke snyder.

Jørgensen kan se, han mener det.

-	Jeg vågnede ved en underlig lyd, en mekanisk lyd, der ligesom gentog sig. Ikke særlig høj, men alligevel insisterende.

Og så begynder Jørgensen i detaljer at forklare Niels, hvad det hele går ud på, og hvordan han eller de arbejder.

Jørgensen har to båndoptagere, som han har sat til at optage programmer, som han og hans forening mener skal skrives ud, så det kan dokumenteres, hvad flere af Husets programfolk sender ud i æteren.

-	Nogen bliver nødt til at gøre noget ved indoktrineringen, siger han.

Og den lyd, der fik vækket Jørgensen, var altså lyden af den tomme spole til venstre, der blev ved med at køre rundt og rundt, tilsat lyden af snippen fra båndudløbet på optagespolen til højre.

-	Jeg er blevet helt god til det. Hvem skulle have troet det?

Jørgensen demonstrerer, hvordan han fik sat udløbet tilbage

på venstre spole og spolede tilbage, først et lille stykke for at høre, om slutningen på udsendelsen var kommet med, det måtte den være, for der lød bare musik ved udløbet.

-	Nu kan jeg jo lige ordne det, så du ser, hvad det går ud på.

Jørgensen spoler båndet helt tilbage, lægger det i en kuvert

og skriver: Til udskrift på det samt dato og: B&U. Børn og unge.
-	Det her er en opgave for de to unge fra partiet, som bliver aflønnet for at skrive det hele ud til Lytterforeningen.

Jørgensens kone råber, at nu er kaffen klar til dem inde i stuen.

Niels tager stående notater.

Jørgensen synes, det er helt i orden.

-	I begyndelsen, efter at jeg fik idéen, sad jeg selv og forsøgte at skrive nogle centrale sætninger ud fra de forskellige ungdomsprogrammer, men det gik alt for langsomt, og jeg kludrede så meget i det. Så ret hurtigt fik vi fat på nogle studerende til at udskrive. De unge er hurtige og dygtige. Det eneste negative er, at de skriver revl og krat ud, også det, der er helt overflødigt, som vi slet ikke har brug for, politisk ligegyldige ting. De unge hører ikke efter indholdet, mens de udskriver.

Jørgensen og Niels går ind i stuen, hvor Jørgensens kone har anrettet et lille traktement til dem bestående af kaffe og smurte rundstykker. På en tallerken ligger der skiver af kommenost. Niels hilser på. Jørgensens kone er venligt smilende og rar. Rar, uden bagtanker. Niels kan med det samme lide hende. Og kommenost, det har han ikke spist i mange år.

-	Har du nye eksempler på, hvad der er kritisabelt? Jeg vil gerne have nogle konkrete eksempler. Man kan jo ikke bare stå og råbe „røde lejesvende" og „venstresnoet" uden belæg, siger Niels tørt. Kom nu, Jørgensen. Kom med beviserne.

-	Du kan få noget helt frisk fra fad. Vi har ikke engang været ude med det endnu. Jeg vil ikke give dig afskriften, men den kommer. I sidste uge sendte en kvindelig medarbejder fra B&U et program, hvor hun foreslog de unge det helt upassende og utilbørlige, at hvis de var utilfredse med en lærer, kunne de prøve at lægge an på ham og se, om han ikke faldt i, og så efterfølgende var hendes totalt vanvittige råd, at de kunne klage over
ham til skolens ledelse og være heldige at få ham fyret. Under overskriften: Sådan kommer man af med en dårlig lærer.

Jørgensen råber det sidste ud i rummet.

-	Ta det roligt, kommer det fra fru Jørgensen. Pas nu på dit blodtryk.

Niels kan ikke lade være med at le.

Fru Jørgensen ler også.

-	Jeg var rystet, da jeg læste udskriften og siden hørte programmet, for jeg troede faktisk ikke, det kunne passe. Og det bliver nu til en klage i Rådet over både B&U og i særdeleshed tilrettelæggeren. Men jeg kan også forstå, hun nu er blevet den redaktionelt ansvarlige på B&U og for indoktrineringen af de unge.

-	Det er jo bare de unges programmer, hvorfor bruge så meget krudt på det og dem? Er det ikke spild af din tid, af jeres tid, af foreningens tid? spørger Niels.

-	Det er ikke alene B&U, foreningen holder øje med. Men det begyndte ved et tilfælde med børnene og de unges programmer, fordi vores datter gjorde mig opmærksom på den afdeling, som jeg ellers ikke havde interesseret mig specielt for. Men vi har måttet indse, at B&U nærmest er arnestedet for det hele. Det er her, de unge venstresnoede uden særlig uddannelse eller erfaring ofte begynder, og her bliver deres venstresnoede indstillinger skærpet af redaktøren. Det er under al kritik, råber Jørgensen.

-	Skru lidt ned, siger fru Jørgensen. Mere kaffe?

-	Det kan være, du snart skal til at holde øje med mig, driller Niels.

-	Jeg kender godt dine skriverier. Jeg ved godt, hvad du står for, men det er jo på skrift, der er beviserne der med det samme, det er noget andet lusk med radioen.
-	Dine holdninger til Ayatollah Khomeini, da han vendte tilbage til Iran i år, var jo helt tydelige. Du støtter ham. Det er ikke muligt.

-	Jeg støtter ikke ham, men jeg støtter den iranske revolution.

-	Det er naivt, tordner Jørgensen.

Niels studerer manden over for sig indgående. Hvad ved denne midaldrende danske politiker om Iran? Har han været der? Men der er alligevel noget i manden, en slags indædt indsigt, hvor den så kommer fra.

Jørgensen på sin side studerer Niels.

-	Det værste lige i øjeblikket ud over B&U er det nye, de har fundet på, hvor de lukker alle dem, der har lyst til at omstyrte Danmark, ind i Huset og giver dem lov til selv at lave deres propagandaradio. Jørgensen får drejet samtalen tilbage på sporet, til Huset.

-	Jeg forstår simpelthen ikke, hvordan det kan være tilladt. Men det kan det åbenbart i følge radioloven.

-	Nå, du taler om det nye Radioværksted. Det kender jeg ikke så meget til. Har ikke engang hørt programmerne.

Niels’ tid er for kort eller for dyrebar til amatører.

-	Værksted kalder de det. Jørgensen fnyser. De sender heldigvis ikke så tit, for de revolutionære er ikke særlig gode til at få noget som helst gjort færdig, men indimellem bliver der sendt et samfundsomstyrtende program i æteren, men så står vi også straks klar med vores båndoptagere, vores udskrifter, Lytterforening og en klage.

-	Det er også det, der har holdt Jørgensen vågen i nat, supplerer fru Jørgensen. Det tror jeg.

-	Det skal du ikke skrive, du må nøjes med larmen fra båndoptageren.
-	Men det er en kamp alle steder, for det er ikke kun i radioen, det her foregår, det foregår på teatrene, i skolerne, ungdomsklubberne og sikkert også i børnehaverne, alle vegne.

-	Og min mand kan kun overkomme et lille hjørne af virkeligheden. Det er det, der plager ham. Fru Jørgensen ler igen.

Hun er en dejlig kvinde, synes Niels.

-	Han skal også passe på sit helbred.

-	Hold nu op. Det behøver vi ikke underholde bladsmøreren med.

-	Et enkelt blødkogt æg om ugen, siger lægen. Det er kolesteroltallet, der er for højt hos ham, fortæller fru Jørgensen.

-	Og selvom han overhovedet ikke tror på den der moderne opfindelse med kolesterol, spiser han kun det ene æg om ugen, som jeg plejer at koge til ham om søndagen.

-	Ja, min kone er af uransagelige grunde hoppet på damebladsskrønen om kolesteroltal og æg. Men det er ikke det, vi skal tale om. Båndoptagelserne, det er dét, Niels er interesseret i. Min kone hader de maskiner. Men det er bare et spørgsmål om tid, før de bliver flyttet ind til byen. Tidligere, før jeg fik de unge fra partiet til at udskrive, spurgte jeg min kone, der er uddannet på kontor, og som kan skrive med ti fingre, om hun ikke ville hjælpe med at udskrive båndene? Men hun har kategorisk sagt nej.

Fru Jørgensen samler de brugte kopper og tallerkner på en bakke.

Niels kan forstå, at audiensen er ved at være forbi.

-	En ting er at støtte ham politisk i partiet, det gør jeg gerne, siger hun, og jeg stiller op til alle møder og kongresser, men hans nebengesjæft med Lytterforeningen vil jeg ikke have noget med at gøre.
-	Alt, hvad der hedder noget med båndoptagere, minder hende om aflytning og politistat, siger Jørgensen, da han følger Niels til døren.

-	Jeg har adskillige gange forklaret min kone, at der ingen aflytning er i det her, det er hverken Watergate med ulovlig aflytning eller det, der foregår i DDR, hvor de siger, at STASI aflytter alt. Det her er almindelige radioudsendelser sendt i det demokratiske Danmark af staten, og alle kan høre dem og optage dem, ligesom de unge optager musik. Men min kone er hverken til at hugge eller stikke i.

-	Hyggeligt at møde jer begge, afslutter Niels.

Niels starter sin Volvo og kører direkte ind til Rådhuspladsen, går op på redaktionen, sætter sig foran sin grå IBM og begynder på artiklen. Han arbejder koncentreret et kvarters tid, tænder en cigaret, leder i telefonbogen og finder hurtigt det telefonnummer, han søger.

Og han kan sagtens nå at få hendes version, hendes duplik, hendes kommentar med i artiklen.

Og jo, Niels vil gerne mødes med hende, ansigt til ansigt, i stedet for bare at foreholde hende Jørgensens sønderlemmende kritik.

-	Nu skal det ikke blive alt for forudsigeligt, siger Kirsten i telefonen til ham. Men hvorfor ikke mødes på cafeen Rosa Luxemburg, der ligger tæt på hans redaktion og ikke så langt fra, hvor hun bor?

Og selvom Kirsten er rødhåret, er hun ikke så venstreorienteret, som Jørgensen har beskrevet hende.

Niels får et par udtalelser fra hende, som han kan bruge i artiklen, men ikke nok med det, han aftaler også med hende, at de snart skal ses igen.
Niels er hurtig, og artiklen er færdig til sats, en time efter han har sagt farvel.

Og meget snart bliver aldeles meget snart.

Niels ringer Kirsten op senere samme aften.
Lasse, Solvej, Astrid

Når en udsendelse er færdig, plejer de at holde en lille fest på radioværkstedet med wienerbrød, kaffe, chips, øl og rød sodavand.

Den eneste, der drikker de røde sodavander, er Lasse, lederen af værkstedet.

Det er ikke, fordi han har moralske kvababbelser over, at de andre drikker Hof og nogle gange fester igennem, han kan bare ikke lide smagen af hverken øl, vin eller spiritus. Han har prøvet, selvfølgelig har han det, der har været masser af lejligheder, og før i tiden skjulte han også sit ubehag og skyllede de ubehagelige væsker ned, men nu har han besluttet sig til at tone rent flag. Sodavand. Og så skal den være rød. Farven rød kan Lasse godt lide.

Lasse og Solvej er fast makkerpar på det eksperimenterende Radioværksted, hvor almindelige danskere, som det hedder, kan komme ind fra gaden med en programidé, og så hjælper Lasse med at udvikle programmet, og Solvej underviser den debuterende tilrettelægger i, hvordan en Nagra fungerer.
Nagraer er dyre, men selv radioværkstedet benytter sig af dem.

-	Det er kostbare båndoptagere fabrikeret i Schweiz, som Huset importerer, og som vi får billigere end andre lande, fordi ejeren af den schweiziske fabrik er jøde, og han vil takke Danmark, fordi Danmark hjalp jøderne til Sverige under krigen.

Det er noget, Lasse stolt fortæller, hver gang en ny håbefuld programmager kommer ind til dem i hjørnebutikken, hvor radioværkstedet har lejet sig ind.

-	Ellers er Nagraer kun noget, dyre filmproduktioner bruger, men her i Huset bruger vi alle Nagraer, solide båndoptagere, der aldrig sætter ud, og som kan bruges såvel ved det fugtige Ækvator som på den dybfrosne Nordpol, altid til at stole på.

Her sent på eftermiddagen er holdet endelig langt om længe blevet færdig med udsendelsen om Byggelegepladserne i København. Sådan har de valgt bredt at beskrive udsendelsen i programomtalen, der går ud til aviserne. Selvom fokus er på en bestemt byggelegeplads, Byggeren, som alle i Danmark har hørt om, fordi der for nylig har været ballade og kampe med politiet om pladsens overlevelse, har Lasse foreslået den lille gruppe af pædagoger, der er tilrettelæggerne, at skrive, at det er byggelegepladser generelt, det handler om. Ellers, og det ved Lasse af erfaring, kan det blive taget ilde op af redaktører, lyttere og af Rådet, og der kan komme en masse bøvl og ballade over, at pædagogerne har fået adgang til mikrofonerne og æteren, og at de ikke har interviewet politiet eller naboer til den berygtede byggelegeplads, men kun børnene og politiske støtter af legepladsen.

Det er ikke engang sikkert, at den tekst er god nok, måske kommer der diskussion, men Lasse skal nok forsvare dem og sit lille værksted. Demokrati er det store kodeord. Hver gang en af
Radioværkstedets udsendelser går i luften, bliver det forinden annonceret i radioen, at det ikke er Husets egne folk, der står bag, men at det er lavet af folk på gaden. Folkets stemme.

Lasse selv er begyndt som en af folket, som han ynder at fortælle i sin introduktion, når en ny produktion sættes i gang.

Han er ikke uddannet journalist og har ikke en længerevarende uddannelse.

Han begyndte i Huset som militærnægter. Først fik han en plads i kulturredaktionen og hjalp med at researche, tale med folk, før de gik i luffen, briefe, som de kalder det, og ret hurtigt fik han lov til selv at lave udsendelser. Det første program, han lavede, handlede om populærmusik, og der kom rigtig mange breve bagefter til redaktionen, mange flere, end der plejer, fordi sådan et emne bliver ikke så tit taget op af kulturfolkene.

Lasses store force er, at han er dygtig til at referere, opsummere, konkludere, skrive ned og administrere.

Efter møder, hvor Lasse som regel altid bliver enstemmigt valgt til referent, ligger der altid kort tid efter et beslutningsreferat klar, der er lige til at gå til.

Det er noget, Lasse er vokset op med som søn af en halbestyrer i Hundested, hvor han i en ung alder hjalp sin far med at lave budgetterne, skemaer for alle klubberne og brugerne, skrive referater og i det hele taget klare det meste af papirarbejdet, for Lasses far var svagtseende. Lasse var mere eller mindre sin fars øjne, indtil faderen døde for nogle år siden af en blodprop.

Og det er ikke kun Radioværkstedet, der nyder godt af Lasses administrative evner, det gør den lille revolutionære klub, han er medlem af, også.

Lasse er næstformand, men hvis man skal være helt ærlig, er han hjernen bag, og det er ham, der står bag stort set alle artiklerne i pamfletterne, der udkommer en gang om måneden.
Lasse skriver under navnet La. Og han står også for formandens 1. maj-taler.

Selvom Lasse bare er 22 år, når han alt. Både arbejdet i værkstedet, hvor han er blevet fuldtidsansat, det politiske i den revolutionære klub plus aftenskolen, for han har meget at indhente.

Det er ikke nok at skrive med fire fingre på skrivemaskinen ligesom de andre journalister, Lasse vil skrive lige så hurtigt og fejlfrit som kontordamerne. Han er i gang med også at lære stenografi og udvidet regnskabsføring, ikke fordi han vil være bogholder, men Lasse ved, at det ikke er tilstrækkeligt kun at forholde sig til indholdet, det, der sendes i radioen og i fjernsynet, han vil kende rammerne, han vil være med til at udtænke visionerne for fremtiden, og så kræver det, at han kender alt til tal i budgetter, det politiske spil. Han har en forestilling om, hvordan Huset kan blive til folkets radio, meget mere, end det er i dag.

Han har ikke noget imod at sige ordet. For han er sikker på, at han har ret, folket har ret. Han og folket har retten til MAGTEN.

Derfor er alle Lasses aftener stort set optaget, han bruger heller ikke meget tid på husholdning eller social omgang med de andre, han bor på kollegium med. Her har han et værelse med seng og adgang til bad og køkken, men Lasse indtager stort set alle sine måltider i Radiohusets kantine, på værkstedet eller i den revolutionære klub. Han spiser næsten aldrig med de andre på kollegiet, og det er et spørgsmål om tid, før han flytter fra det, han skal bare tage sig sammen til at finde noget andet. Han optager pladsen for en anden. For et syns skyld er han tilmeldt økonomistudiet på Københavns Universitet, og han får dårlig samvittighed over at tænke på, at han også der optager en plads.
Han burde i hvert fald få dårlig samvittighed. Men pyt. Målet helliger midlet. Og målet er magten.

Tiden er knap, livet er for kort til at studere, fandt han ud af, da han fik adgang til noget langt mere spændende og større i Huset.

Lasse er på det rette sted i sit liv, fuldstændig.

En af pædagogerne, der har lavet udsendelsen om byggelegepladsen, har kigget meget indgående på ham de sidste uger. Astrid hedder hun, hun er ikke så høj, og det kan Lasse godt lide. Selv er han middel af højde og ser ganske almindelig ud, almindelig af bygning, som det hedder i radioen, når nogen efterlyses.

Astrid er måske også almindelig af bygning, men hun efterlader ikke et indtryk af at være almindelig. Hendes lange, lyse hår er altid arrangeret helt specielt, synes Lasse, nogle dage i fletninger, nogle dage i hestehale, og det er ellers ikke noget, han plejer at lægge mærke til. Og så går hun ofte med spraglede tørklæder og blomstrede smækbukser, og det sammenstød mellem noget blomstrende kvindeligt og arbejderklasse kan Lasse godt lide.

Nu sidder de her om det runde bord, og det er fredag, og der er ingen aftenskole eller noget møde i den revolutionære klub i aften.

Astrid drikker øl og ryger cigaretter.

Lasse sidder med sin røde sodavand.

Solvej er gået, hun havde en anden aftale ude i byen, og de to andre, mandlige pædagoger, som Astrid har lavet udsendelsen sammen med, vil til at bryde op.

Så spørger hun ham endelig.

- Vil du ikke med hjem i mit kollektiv, Himmelbjerget, og spise? Det består af lutter dejlige damer.
Astrid griner.

Og hun er så levende og skøn.

Og Lasse siger ja, så slipper han for at gå i kantinen og spise forloren hare, som han har set er dagens middag.

Han har magt over tingene.
Lasse, Yasemin, Ole, Niels

Lasse sidder ved sit skrivebord på Radioværkstedet og færdiggør artiklen til det revolutionære blad. Hver uge har de et portræt i bladet, et portræt af en på gulvet, den underste klasse, og Lasse har skrevet om Yasemin, rengøringsdamen, der hver dag gør rent hos dem på Radioværkstedet. Så længe der ikke kommer et foto i bladet, har hun sagt, at det er i orden. Hun kender alligevel ikke nogen, der holder det blad.

Lasse retter med hvid rettelak i det, han har skrevet, og tilføjer småting i hånden:

Hver eftermiddag ved femtiden, når de fleste medarbejdere er gået hjem, møder hun op i Radiohuset sammen med de andre kvinder og mcend.

Yasemin gør rent, og hun kan godt lide sit arbejde i Huset.

Hun er en af de yngste, 18 år, men Yasemin har allerede været ansat i rengøringen i et år, først som ungarbejder til en lav løn, men nu får hun mere udbetalt og kan spare op til fremtiden, siger hun, men lønnen er stadigvæk altfor lav.
Arbejdsdagen i dag er som alle andre dage: først støvsugning, så gulvvask, derefter våde klude, så tørre klude og efterfølgende pudsning. Til allersidst: toiletterne.

De er et hold, der hver dag aftaler, hvem der gør hvad, og ikke alt skal gøres hver dag, som for eksempel at pudse dørhåndtagene af messing, det sker kun hver 14. dag. Og pudsning af stål og glas er én gang om ugen.

Som regel er de alle færdige og har været hele Radiohuset igennem ved 22-tiden.

Yasemin har været i Danmark i fire år sammen med sine forældre og sine to små brødre. De er tyrkiske kurdere fra en lille landsby udenfor Konya i Anatolien, og hele familien bor i en mindre lejlighed på Nørrebro ikke langtfra Yasemins arbejdsplads.

Hendes mor går derhjemme, faderen arbejder på fabrik.

Yasemin er tilfreds med rengøringsarbejdet, siger hun, og hun håber, hun får lov til at blive ved med at arbejde, også når hendes forlovede kommer til København fra landsbyen derhjemme, og hun skal giftes.

- Når jeg tænker på min mors liv hjemme i lejligheden, kan jeg overhovedet ikke forestille mig, at jegskal leve på den måde. Hvad skulle jeg få tiden til at gå med? fortæller Yasemin. Husarbejdet kan overstås i løbet af nul komma fem. Det hele går så hurtigt, det, der skal laves, man er færdig i løbet af et par timer, når man har rindende vand, varmt vand endda, elektricitet, støvsuger og vaskemaskine i kælderen.

Yasemin har tykt, mørkt hår, klippet i en korthårsfrisure, som hun tryglede om at få lov til, og hvis bare hendes forlovede sagde ja, var det ok for forældrene, og det gjorde han. Hun går også med cowboybukser ligesom danske piger. Den eneste forskel på hende og danskerne er, at hun har flere guldsmykker, end de har, men
hun tager ikke kæderne og armlænkerne på på arbejde, kun de små guldørenringe, som hun altid bærer, og så forlovelsesringen.

-	Danske piger er ligeglade med guldsmykker, udtaler Yasemin.

Yasemins familie er ganske almindelige gæstearbejdere fra

Tyrkiet, der er kommet til Danmark, fordi faderen fik arbejde på fabrikken i Glostrup.

Yasemin ved godt, at der også er kurdiske flygtninge i Danmark, men dem har familien ikke specielt meget kontakt med.

-	Det kurdiske samfund er alt for politisk, mener min far. Familien har altid være apolitisk. Om vi er kurdiske tyrkere eller tyrkiske kurdere, det er os ligegyldigt, siger han. Det er kun, når det handler om musik og mad, at det kurdiske kommer til udtryk.

Yasemin taler godt dansk nu, men ikke så godt som hendes to små brødre, for de går i skole.

Hun har lært sig sit danske på arbejdspladsen, og hun lytter til radio og fjernsyn og til de to brødre. Yasemins mor taler intet dansk overhovedet. Og hendes far taler cirkusdansk, kalder hendes små brødre det.

Men Yasemin øver sig dagligt i at ramme tonen i det danske sprog, og det er hun temmelig god til, for hun kan synge, sang og sprogøre hører sammen, har hendes mor altid sagt.

Lasse er godt tilfreds med artiklen. Han læser den igen. Eller er den for sentimental? Eller? Mangler der noget kampgejst i |	den?	Noget	indignation,	noget	mere om undertrykkelse, at være

lavtlønnet?

Yasemin kommer ind ad døren, klokken er over fem, og nogle gange begynder hun sin runde på Radioværkstedet.

-	Jeg har skrevet artiklen færdig om dig, siger han.

-	Vil du læse den op for mig? spørger Yasemin.
-	Jeg har ikke tid, svarer Lasse kort. Du må selv læse den senere.

For Lasse har travlt.

Han stikker artiklen ned i sin taske.

-	Jeg ville spørge dig, om du til gengæld kan hjælpe mig med noget? siger Yasemin forlegent.

-	Jeg har ikke tid lige nu. Måske i morgen.

Yasemin bærer på en hemmelighed.

Hendes forlovede og Yasemins egen familie kender den, men uden for familien og hjemmet er der ingen, der kender den.

På arbejdet har hvert hold en lille bog, hvor de hver dag i korte træk skal skrive, hvad der er blevet lavet, så de kan holde rede på, hvor langt de er på de forskellige etager, og hvornår der igen trænges til pudsning af det ene og det andet og udskiftning af håndklæderuller og viskestykker i kokkenerne.

Det er ikke hver dag, Yasemin får overrakt bogen, for det er bare en på hvert hold, der skriver, og de gør sjældent rent alene i rummene eller på gangene, men det kan ske, og det frygter Yasemin hver eneste dag. Når dagen er slut, og hun er sluppet for bogen, er hun lykkelig.

Men i dag ligger bogen i hendes lomme.

For det meste er der folk i Radioværkstedet. Det er, som om de aldrig går hjem. De arbejder sent og nogle gange også om natten, har Yasemin fundet ud af. Men i dag er der kun Lasse.

Det er besværligt at gøre rent i lokalerne, for det flyder over det hele, det roder, og de bliver også tit siddende på kontorstolene og løfter bare benene op og siger, at hun skal gøre det nemt for sig selv. Og det der med at tømme skraldespande og papirkurve, det kan de selv, men hun insisterer.

Der er også et par toiletter derovre, hvor der skal skiftes håndklæder en gang imellem, og her er det, at bogen kommer
ind, det skal skrives i den lille bog, og hun skal også læse, hvad der står fra tidligere.

Og i aften er hun alene med bogen.

Lasse kigger på Yasemin, der står og tripper lidt.

Der er ingen, der har fundet ud af Yasemins hemmelighed på arbejdet endnu.

Når der har været noget med tal, lønsedler og ting, der skal skrives under, så tager Yasemin papirerne med sig hjem, så hendes far eller de to brødre kan hjælpe hende.

Men den lille bog, som nu ligger i hendes kittellomme, svier og brænder.

Lasse går.

Yasemin skifter håndklæderne ude på det lille toilet, og hun pudser håndtagene i dag, det griner de unge tit af, dem, der kommer og laver radio her, men hun ved, hun skal gøre det og skrive det ind i bogen.

En time senere sidder Lasse til redaktionsmøde i bladgruppen i den anden ende af byen

- Det er en rigtig god artikel, roser en af de andre fra redaktionen ham.

Han tænker for sig selv, at i morgen vil han sikkert møde Yasemin igen, som han ofte gør, og så kan hun læse artiklen. Han har ikke dårlig samvittighed over at stikke en lille løgn. Det er jo for hendes skyld, han har skrevet artiklen, for gæstearbejdernes skyld. For de undertryktes skyld. Og artiklen skal jo godtages af redaktionsgruppen her i aften for at nå at komme med i trykken.

Yasemin slukker lys, låser, forlader hjørnebygningen med rengøringsvognen og går over i Radiohuset.

Hun er fortvivlet. Hun mumler for sig selv, gentager, hvad der skal skrives ind.

Oppe på en af studiegangene er hun ved at støde ind i Ole,
der kommer ud fra et studie. Han har en cigaret i hånden, asken falder på gulvet, ser Yasemin. Han ser ikke hende, støder nærmest irriteret ind i hendes rengøringsvogn. Ud fra samme studie kommer også Niels. Han nikker til hende. Hun nikker tilbage. Hun står stille, hun er gået helt i stå. Niels ser spørgende på Yasemin.

-	Er der noget? Er der noget galt? spørger han.

Yasemins bog er nu ved at gå i brand i kittellommen. Hun

tager den op.

-	Ham, der har skrevet her sidst, har sådan en underlig håndskrift, siger hun.

Ole vender tilbage, han har været på toilettet.

-	Nå, skal vi fortsætte. Ole ænser ikke Yasemin.

Hun ser opgivende ud.

Men Niels hører ikke på Ole. Han ser spørgende på Yasemin.

-	Jeg kan simpelthen ikke læse, hvad der står, vil du ikke lige gøre det? Yasemin viser Niels linjerne, som hun vil have ham til at læse op.

Niels morer sig først lidt, men tager sig sammen.

-	Kom nu, Niels, råber Ole. Det må hun sgu selv ligge og rode med. Det er rengøringen.

Men Niels tager sig tid. Han læser de få linjer op om dato for håndklæder, ekstra gulvvask i mellemgangen og dato.

-	Nå ja, siger Yasemin. Vil du ikke også lige skrive et par linjer for mig? Min håndskrift er nemlig lige så mærkelig og ulæselig, siger de, hvis ikke mærkeligere end hans. Altså, hvad jeg har lavet derovre i dag. Bare skriv dato, håndklædeskift, pudsning på hjørnekontoret og så det nummer, som kontoret har.

Yasemin siger nummeret. For numrene kan hun, tallene kan hun.
Niels skriver hurtigt ned i bogen, hvad Yasemin beder hende om.

-	Selvfølgelig.

Yasemin stikker lettet bogen i lommen.

-	Prøv lige at se det her, siger Niels og viser hende noget krimskrams på et stykke papir, han fisker op af lommen. Hvad synes du? Jeg vil gerne høre, hvad du mener.

Det er en prøve. Yasemin ved det.

Niels studerer hende indgående, mens hun kæmper for at få papiret vendt rigtigt.

Niels har lugtet lunten.

Han har fundet ud af Yasemins hemmelighed.

-	Jo, det ser spændende ud, siger hun bare. Jeg har lidt travlt, tilføjer hun.

Ole kalder igen, nu inde fra studiet.

-	Øjeblik, råber Niels tilbage.

-	Du skal i gang med at lære at læse. Kan du alfabetet?

Yasemin har aldrig gået i skole.

-	Nej, jeg er analfabet. Jeg ved godt, hvad det hedder.

Yasemin er rød i hovedet. Hun skammer sig.

-	Det kan du sagtens lære. Hvad hedder du mere end Yasemin? spørger Niels. Jeg skal nok tage mig af det, jeg tror oveni-købet, du kan få Huset til at betale for dine timer.
Ole

Ole sidder på sit lille kontor på nyhedsgangen og tænker, så det næsten knager inde i skallen. Der er dårlig luft herinde, han har ikke engang et vindue, han kan lukke op. Der er fyldt op med bøger, aviser, askebæger, skrivemaskine, pladespiller, og han har ikke engang plads til en gæst.

Når Ole har møder, må det foregå i et mødelokale eller nede i kantinen.

Og nu var chancen der. Endelig. For et par dage siden blev det offentliggjort, at der er slået en ny stilling op som redaktionsleder for nyhederne, og flere af Oles kolleger har opfordret ham til at søge stillingen.

Ole selv er overbevist om, at han vil være den bedste leder, og det har flere af hans kolleger også sagt.

Ole gik straks glad og fornøjet i gang med at skrive sin ansøgning. Alle ved, det er hans stilling, sådan er det bare. Sådan tænkte han de første par dage, men så fandt han ud af, at der er en stærk konkurrent i ansøgerfeltet. En konkurrent, Ole overhovedet ikke havde tænkt på som en mulighed.
Telefonen ringer derhjemmefra. Og nej, Ole kommer ikke hjem de næste par timer. Måske bliver det sent. Det er de vant til. For det meste er det rigtigt overarbejde, en sjælden gang er det et alibi. Ole prøver at minimere det sidste, han gider det faktisk ikke engang mere. Det er besværligt, det er en gentagelse, og når han bliver chef, så skal det være helt slut, har han besluttet.

Oles kone ser også en anden mand, det er Ole overbevist om, men de har indgået en slags pagt, en modus vivendi, og når de to voksne er sammen med Claes, har de det faktisk hyggeligt, synes Ole. Sådan en rigtig lille familie, som han altid har ønsket sig.

Ole sidder og roder med en masse nyhedstelegrammer og avisudklip fra slutningen af 60erne og begyndelsen af 70erne, som han har bestilt fra bibliotekets arkiv. De handler om de voldelige og politisk ekstreme Sorte Pantere i USA.

Ole tænder en King’s og læser rundt på må og få, mens han tager notater.

Det er en gennemført syg idé, han har fået. Han ved det godt. Men det var det eneste, han kunne finde på, efter han havde fået at vide, at Niels, USA-specialisten og ikke kun USA-specialist, men både indenrigs- og udenrigspolitisk ekspert på det store dagblad, Niels, som han mange gange har haft i studiet i sine politiske magasiner, og som ved Gud i himmelen også er gift med Kirsten, som han var kæreste med for hundrede år siden, også søger stillingen.

Det går sgu da ikke, havde Ole tænkt. Og i første omgang tænkte han, at han ville ringe til Kirsten og lige få indsparket, om det mon ikke var lige lovligt tæt på det hele, sådan lidt indspist, incestuøst, at Niels skulle til at arbejde sammen med Ole i nyhedsredaktionen. Men så droppede han selvfølgelig at kontakte Kirsten, og det er da heller ikke på grund af jalousi overhovedet, at Ole ikke kan forestille sig Niels som redaktionsleder. Det er
ikke det, det handler om. Ole vil være leder. Ikke på vilkår vil han arbejde under Niels.

Ole skodder cigaretten, han vil ned i kantinen og hente noget mad med op. Der er tatarmad med rå æggeblomme, den tager Ole, og en øl, og haster tilbage til det lille klaustrofobiske lukaf, som er hans kontor.

Det er en intrige med et plot, som han er ved at skrue sammen. Ole nyder det ikke helt alligevel. Han har skam i livet, det plejer han at sige, og det her, det er ondt. Han ved det, han kan se det udefra. Det er en magtkamp, han har kørende med Niels, og den har kørt, siden han første gang havde Niels i studiet, og det værste af det hele er, at Niels aldrig har lagt mærke til det, det er Ole fuldstændigt overbevist om.

Ole kender sig selv ret godt, og han ved, at i hvert fald 50 procent af hans energi går på det psykologiske, hvordan forholder folk sig til hinanden, hvem bestemmer hvad og hvorfor, kun de andre 50 procent bruger han på indholdet, men sådan er ledelse skruet sammen, bedyrer han over for sig selv. Hvis man skal være en god leder, så er det sådan. Hvorimod Niels? Ole tror slet ikke, han tænker på, hvem der bestemmer hvad, hvordan hierarkiet er, og den slags. Oles indtryk af Niels er, at han kun tænker på indholdet, vigtigheden af en historie, og så svæver han på en utrolig irriterende måde over dem alle, både kvinder og mænd, og bliver alligevel altid det naturlige midtpunkt. Det er så arrogant, synes Ole, og Niels ved ikke engang, han virker arrogant, for Niels interesserer sig ikke for psykologi eller for den sags skyld magt.

Ole ijerner bakken fra bordet og begynder at skrive noget mere af fra artiklerne og nyhedstelegrammerne.

Ole mener, at det vil være det bedste for alle de andre i redaktionen, at Niels ikke får jobbet. Han handler på vegne af dem
alle. Det, han sidder med nu, som groft sagt er historieforfalskning, er for deres alle sammens bedste. Selvfølgelig også for Oles bedste. For han er træt af det her lusede kontor. Han vil have et stort, lyst kontor, og han vil have en sekretær, og han vil lede og fordele arbejdet og være den, der i sidste instans tager ansvaret for nyhedsprioriteringen, og han ved, at han vil være en langt bedre leder end Niels, hvis alt for store viden altid vil spænde ben for og hæmme de andre. Ole vil ikke hæmme nogen, de vil blomstre under ham.

Det var teknikeren Solvej, der fortalte ham, at hun havde fået at vide, at Niels søger stillingen, og hun fortalte det med et stort smil, for Solvej er selvfølgelig en af dem, der er forblændet af Niels, men Solvej er jo heller ikke journalist, hun er tekniker.

Efter den oplysning undersøgte Ole ad uofficielle kanaler, om det var rigtigt, det, han havde hørt. Og det var rigtigt. Niels er kandidat.

Hele søndagen derhjemme i villaen gik Ole rundt og lavede brainstorm med sig selv, først den ene idé, den med Kirsten, som han afslog, så andre dårlige idéer, indtil den brillante idé eller i hvert fald den mindst dårlige idé opstod om De Sorte Pantere i USA.

For flere år siden fortalte Niels i radioen om De Sorte Pantere, The Black Panthers, dengang de stadigvæk fyldte noget i medierne, men i dag er det sjældent, man hører noget til dem, der er kun få tilbage, den sorte revolution åd sig selv op. Panterne var voldelige, og Ole har fundet rigtig mange slibrige detaljer frem om politimord og politiske overfald i USA, især i New York City, som de sorte pantere har stået bag.

Niels var flere gange i New York, hvor han selvfølgelig også dækkede, hvad der foregik med Panterne, og det er hans artikler om De Sorte Pantere, Ole har bestilt fra biblioteket, og i båndar-
kivet har han også fundet et lille indslag, Niels i sin tid sendte hjem på linje fra Washington, men det sidste er ikke så brugbart. Niels lyder som altid kølig og neutral i indslaget, nærmest lidt ironisk. Men dagbladsartiklerne og det, at han kan sakse frit i dem, er noget andet.

Ole sætter sig til sin IBM og begynder at skrive noterne rene og forberede et dossier, som han kalder det, om Niels og hans tilknytning til De Sorte Pantere. Det er ikke, fordi han lyver direkte, men han strammer op på historien, understreger og dramatiserer, hvor mange gange Niels har mødtes med De Sorte Pantere, og hvad han skrev dengang. I Oles notater kommer det til at se ud, som om Niels går ind for politisk vold og væbnet kamp.

Ole har en gammel studiekammerat fra psykologi, der nu arbejder for Politiets Efterretningstjeneste, og måske kunne Ole overlevere dossieret til ham og bede ham sende det til Huset?

Det er måske at stramme den, for så vil Ole være den direkte kilde, og det kan spores, oplysningerne kommer fra ham. Det går ikke.

Hvad skal han gøre?

Ole har altid hadet anonyme kilder, stikkerkilder.

Men det er den eneste mulighed.

Han går ned i kantinen igen for at hente endnu en øl i automaten.

Så sætter han sig og læser dossieret igennem igen.

Det er næsten sandt, alt det, der står, for det er næsten Niels’ egne ord, de fleste, men Ole har fået sat dem sammen på en lidt anden måde, så de står noget stærkere, han har bare skruet lidt op for dramatikken.

Ole går ud på gangen og finder en af de interne kuverter. Huset bruger, hvor man kan sende post afsted til hinanden, det
er genbrugskuverter, med plads til den næste, nye adresse, hvor man så streger den gamle ud, men det er selvfølgelig en dårlig idé. Kuverten ville kunne spores til nyhedsgangen.

I stedet for fisker Ole en helt almindelig kuvert frem, studerer en sidste gang det, han har skrevet. Sådan en skrivemaskine, en IBM med kuglehoved, har alle og enhver. Så teksten kommer ikke nødvendigvis fra Huset. Han lægger skriveriet i og slikker på kuverten. Han har besluttet sig til at sende den til ledelsen i Huset inde fra Hovedpostkontoret.

Da han en halv time senere lader kuverten glide ud af hånden, bliver han ramt af en følelse af lykke. Hvad fanden er du for én, Ole? spørger han sig selv.
Ole, Kirsten

- Tillykke, bliver der sagt af endnu en medarbejder til Ole i kantinen.

- Tak, svarer Ole, han er ikke engang klar over, hvem det var, der lykønskede ham.

Huset er blevet stort, ikke alle kender hinanden mere, men alle vil komme til at kende Ole, tænker han. Han må vænne sig til det.

Ole fik stillingen.

Først ringede en fra ledelsen og fortalte, at han var udvalgt som en af de fem ansøgere, der var gået videre til slutrunden, og at der nu ville blive indkaldt til samtaler.

I telefonen gjorde han sig overrasket og glad. Selvfølgelig var han blandt de udvalgte, det var han ikke overrasket over, men det, han var mest nysgerrig efter at vide, var, hvem han konkurrerede imod. Han prøvede at joke lidt, spørge lidt, men han fik ikke noget at vide. Sådan er spillereglerne, men Ole havde ikke kunnet dy sig, han kunne ikke lade være, det røg ud af ham, at han havde hørt, at Niels havde ansøgt om stillingen, og at han
regnede med, at han var i skarp konkurrence med ham. Men der var ingen respons, intet svar, og Ole blev med det samme irriteret på sig selv over i telefonen at vise så stor en interesse for Niels.

I og med at Ole var blevet ringet op som en af de fem, havde ledelsen i hvert fald ingen anelse om, at han stod bag dossieret. Medmindre. Den tanke lå og lurede hos ham de følgende dage inden samtalen, medmindre samtalen skulle bruges til at fyre ham, fordi han havde gjort det, han havde gjort.

Det var sådan, Ole i sit stille sind omtalte dossieret, han havde gjort det, han havde gjort, sådan formulerede han det for sig selv, ikke noget med indholdet, ikke noget Sorte Pantere, ikke noget med navnet Niels.

Så kom dagen for samtalen.

Han svedte, men det gik fint. Ole greb til de gamle, velkendte teknikker for magt og ledelse, som han kender fra psykologistudiet, og han er også i den situation, at han er kendt med mange i Huset, han har journalistisk erfaring både med nyheder og baggrund og burde være selvskrevet.

Allerede dagen efter fik Ole opringningen med besked om udnævnelsen.

Ole skal i dag flytte ind på et større kontor i nyhedsafdelingen. Flyttefolkene står klar. Han skal bare ringe. Der skal ikke være festivitas af nogen art i den forbindelse, for han holder jo ikke op, han flytter bare i psykologisk forstand lidt højere op i systemet.

På hans skrivebord står der en buket blomster, og der ligger et kort ved. Det er fra Kirsten. Der står: Tillykke til dig fra Kirsten, han vender kortet om, og bagpå står der gudhjælpemig: Tillykke også fra mig, Niels. Det er da løgn. Hvad er meningen? Er det ironisk?
Han finder Kirstens nummer på den interne telefonliste. Kirsten er ikke i Kontorhuset mere, hvor nyhedsredaktionen ligger, hun er tilbage inde i byen, men Niels er herude i Kontorhuset.

-	Tillykke, siger Kirsten i telefonen.

-	Tak for blomsterne fra jer begge to, siger Ole. Hvad med Niels? spørger Ole forsigtigt. Han er vel nok en god taber!

-	Taber? Åh, nå, nej, svarer Kirsten. Han søgte aldrig jobbet.

-	Hvad! udbryder Ole. Det troede jeg.

-	Niels er ikke et kontormenneske, et mødemenneske. Selvfølgelig er han jo ikke det, tænker Ole, selvfølgelig har

han ikke søgt jobbet alligevel. Selvfølgelig formår Kirsten at få Oles nye stilling til at lyde dræbende kedsommelig.

-	Du vil være meget bedre til det, Ole, du ved noget om ledelse. Det gør Niels ikke, og han interesserer sig heller ikke for det. Han vil være ude i marken.

Dossieret sidder som en stor klump i halsen på ham.

-	Men han bliver vel i Huset? mumler Ole.

-	Selvfølgelig gør han det. Hvorfor skulle han ikke det, Ole? Bagefter, da han har lagt røret på, gransker Ole sætningen

Hvorfor skulle han ikke det, Ole?

Var det kritisk, ironisk?

Nej, beslutter han sig for.

Han gjorde det, han gjorde.

Tåbeligt.

Men nu er han leder, og han vil være og blive den bedste af alle.

Der er lidt retfærdighed til.
Astrid, Otto

- Måske bliver vi færdige i morgen aften. Vi håber på det.

Astrid står oppe på redaktionen på anden etage med to store skuldertasker med bånd, plader, papirer, saftevand og kager.

Redaktionslederen skriver den nye studietid ind i bookningen.

-	I har brugt meget tid.

-	Det ved jeg godt. Det er svært, når vi er fire tilrettelæggere. Jeg lover dig, at det bliver sidste gang.

De har været i gang i studiet i mange uger med skiftende teknikere. Aftenstudietiderne fra klokken fire til midnat er nemmere at få, og det passer også de fire kvinder godt, i hvert fald de tre af dem, for de arbejder om dagen.

Astrid er uddannet pædagog, men hun er den, der ved mest om radioproduktion, fordi hun allerede har lavet et par udsendelser til Radioværkstedet. Hun arbejder ikke mere i børnehaven. Hun har sagt sin stilling op, og nu må det briste eller bære. Hun vil lave radio og tv. Det er meget mere interessant, sjovere og vigtigere, og hun har også fundet ud af noget helt nyt. Hun vil
helst arbejde alene, men hun er tvunget til at fuldføre projektet med de tre andre kvinder, en stor radioudsendelse om Lilith. Lilith, den glemte og oversete første kvinde på jorden.

Denne produktion får de, i modsætning til Radioværkstedets udsendelser, penge for, men når det til sidst skal gøre op i kroner og ører, bliver der ikke meget til hver tilrettelægger. Astrid håber og regner med, at hun kan gøre krav på lidt mere end de andre. Udsendelsens idé er ikke hendes, men en fælles idé, der er udsprunget af nogle diskussioner i Kvindehuset. Det var Astrid, der havde kontakterne til radioen, og det er hende, der efter alenlange diskussioner frem og tilbage har fået formuleret og skrevet selve programforslaget.

Astrid går ned i studiet, hvor de andre tre kvinder står og venter udenfor. Deres tekniker er ikke kommet endnu.

Det er Otto heldigvis, ser Astrid. Ham kender hun godt fra Radioværkstedet, hvor han arbejdede sammen med Lasse.

Han er dygtig, selvom han ikke siger så meget.

Og det er dejligt, for ord er der alt for mange af, når de fire kvinder er sammen. Alt bliver diskuteret og endevendt, og nogle gange er de gået hjem efter otte timer uden at have fået lavet ret meget.

Otto åbner for dem, tænder for pulten og båndmaskinerne, Astrid finder båndene og pladerne frem og tager manuskriptet op, som hun har pudset af siden i går, hvor de også sluttede ved midnat.

Først skal de andre tre læse det igennem.

Og imens foreslår Astrid, at hun og Otto prøver at høre et par musiknumre, om de kan bruges?

-Nej.

Otto synes ikke, Shit & Chanel passer særlig godt til deres program, hvis han skal sige sin ærlige mening. Der er alt for
mange ord, han synes, de skal finde noget instrumentalt, så ordene ikke karambolerer med det, der bliver sagt i udsendelsen.

Astrid ser på Ottos hænder, mens han fjerner pickuppen og lægger pladen tilbage i omslaget.

Det er egentlig nogle flotte hænder, Otto har. Det har hun ikke tænkt på før.

Da hun var ovre i Radioværkstedet, var det mere Lasse, hun havde øjnene på, men det er allerede lang tid siden, Lasse ser hun ikke mere, det var bare en kort periode i landets historie, som hun kalder det.

Men Otto dér? Selvom han altid optræder i sin evindelige blå fiskeranorak og med den sjove jyske dialekt. Han er faktisk temmelig sød og egentlig lidt eksotisk.

Måske?

Hjemme i kollektivet bliver hun drillet med, at hun tager mange forskellige mænd med hjem, men det er bare kærligt ment, tænker hun. Et par af de andre har lige så mange kærester, men det er pigekærester, og så lægger man ikke så meget mærke til det.

Det vækker mere opsigt, når der sidder nogen med skæg til morgenmaden.

Astrid er københavner med stort K, plejer hun at sige, men det er ikke helt rigtigt. Hun er nordsjællænder, og det er ikke noget, man sådan kan bryste sig af.

De nordlige forstæder. Whiskybæltet, må hun være fri, men det er der, hun kommer fra. Datter af et par advokater, søde forældre, der stadigvæk er lykkeligt gift, og som ikke bliver særlig provokerede af deres datters liv og levned. De bakker hende for det meste op. Hun ved, de håber på, at hun vil læse videre til psykolog eller en anden længerevarende uddannelse, og så sy-
nes de bare, det er rart for hende, at hun har fået en fod indenfor i Huset lige nu.

Astrid er 25 år, og hun er enig med forældrene i, at hun i hvert fald ikke vil slide sig selv op i en daginstitution. Men hvad der skal ske i fremtiden, ud over at hun gerne vil lave radio og måske også fjernsyn, er ikke noget, hun tænker alvorligt på. Ikke endnu i hvert fald.

Det er skægt at bo i kollektiv.

Det er skægt at være aktiv i Kvindehuset.

Det var skægt i begyndelsen at lave radio, selvom udsendelsen her, den hænger hende ud af halsen, men det er på grund af de andre tilrettelæggere.

De tre kvinder er alle ældre end hende og ikke så kvikke, som hun er, tænker hun, og heller ikke så pæne.

Astrid ved godt, at hun ikke er en decideret skønhedsåbenbaring, men hun kender sin krop, sit hår og sit ansigt, og hun er god til at iscenesætte det hele, så den samlede udgave af hende fremtræder ret fiks, hvis hun selv skal sige det. Og hun er tilfreds med resultatet, glad for sit hylster.

Astrid er klar over, at hun er privilegeret, hun har aldrig behøvet at tænke på, hvad tingene koster, pengetanken hjemme i Whiskybæltet er stor, hun skal bare sige til, og det gør hun uden dårlig samvittighed. Hun kan købe, hvad hun vil. Astrid er deres eneste, og når de kan hjælpe, bliver de bare så glade.

Et lyst sind, det har hun vel, ligesom det lyse hår.

De andre tre madammer, sådan tænker Astrid, er i gang med at læse manuskriptet igennem en sidste gang og sætter en masse tegn og kommentarer.

Otto er gået ned i kantinen for at spise aftensmad, han kommer lige om lidt, siger han, for så er de måske klar til indlæsning af studieteksterne.
Og nu skal de så igen diskutere teksten om Lilith, der skal forbinde de forskellige indslag, de har lavet med kvinder i Kvindehuset, men også interviews med gamle og ældre kvinder på landet og små piger i børnehaver om Lilith-figuren.

Lilith, kvinden før Eva. En kvinde, som blev skabt af jorden ligesom Adam, og som var hans ligestillede, ikke som Eva, der fulgte bagefter, og som blev lavet af hans ribben.

Det er det, det hele handler om. Edens Have før uddrivelsen helt tilbage til de allerførste tider, hvor Adam boede i Edens have sammen med Lilith.

-	Adam og Lillith finder aldrig fred sammen, for når han ønsker at ligge med hende, bliver hun fornærmet over stillingen og spørger: „Hvorfor skal jeg ligge under dig? Jeg er også skabt af jorden og er derfor din ligemand!"

Lillith har nemlig allerede her spist af frugten på Kundskabens Træ og ser tingene, som de virkelig er, læser Astrid.

-	Måske skal vi fortælle i datid i stedet? foreslår en af de andre.

Åh, tænker Astrid, de bliver hverken færdige i aften eller i morgen aften, og det bliver hende, der igen skal stå der i morgen og bede om ekstra studietid og indirekte få at vide, at udsendelsen bliver noget af det dyreste, kulturafdelingen har lavet.

-	Hun havde set Adam med hundyrene og havde derfor intet ønske om at ligge med ham og slet ikke lyst til at blive domineret af ham, da hun jo så sig selv som en ligeværdig modstander, læser en af de andre. Da Adam prøvede at få hende til at adlyde med magt, blev Lillith så rasende, at hun råbte Guds magiske navn, opsteg til himlen og forlod Adam.
- Nej, det er bedre i nutid.

Det kan de da blive enige om.

Otto vender tilbage med sin aftensmad på en bakke.

-	Er I klar?

Det er, som om han morer sig lidt over dem, kan Astrid mærke. Han har sikkert talt med en af de mange andre teknikere, der har været på deres produktion.

Hun gider ikke, at de morer sig. Hun vil tale med Otto om det bagefter.

Otto går ind i studiet og rigger mikrofonerne til.

Det er Astrid, der indlæser. Heldigvis har de ikke behøvet at diskutere det. Her har hendes naturlige autoritet sejret, fordi hun har lavet radio før.

-	Det lyder ok, siger Otto i hendes øresnegl. Fin stemme, men sæt farten lidt ned.

Selvfølgelig når de ikke at slutmixe det hele, for de mangler den rigtige musik.

Men nu er alt materialet inde, det er for langt, og Otto beder hende om at lytte det hele igennem og få skrevet præcise ind- og udtider i manus og også få timet det hele.

-	Så otte timer til, hvor de kan mixe det hele sammen med musikken, så skulle udsendelsen være klar, siger han.

-	I behøver ikke at vente på mig, jeg lægger lige alle vores bånd og plader op på redaktionen, hvis jeg kan komme ind, siger Astrid og vinker farvel til de andre.

-	Der er vist låst deroppe, siger Otto.

Og det ved Astrid jo udmærket, men nu har hun fået de tre kvinder sendt afsted.

-	Nå ja, siger hun. Ved du, om jeg kan lade tingene ligge her, selvom det måske ikke er samme studie, vi får i morgen?
Otto tilbyder, at Astrid kan lægge tingene ned i teknikerens rum, hvor der er skabe.

- Bare det bliver dig, der slutmixer, siger Astrid, og jeg ville egentlig gerne diskutere musikken med dig, hvis du har tid, så jeg får nogle gode kort på hånden over for de andre, de er lidt firkantede.

Det er ok for Otto.

Klokken er midnat, men han har aftenvagt også i morgen, og måske bliver det ham, der skal mixe, og han skal ikke noget i dagtimerne dagen efter.

Og jo, han vil gerne drikke en øl med Astrid på Lytterkroen.

Astrid tænker på, om hun egentlig nåede at skifte sengetøj om morgenen, eller hvordan det lige var.

Pyt.
Claes, Ole, Kirsten

Han bliver nødt til at finde sig i det. Hele klassen skal i erhvervspraktik, det skal man i 9. klasse. Som om de er børn endnu. Børn, der skal lege voksne. Hele idéen er afskyelig, synes han.

Claes hader tanken af hele sit hjerte, og han har intet gjort for at søge en praktikplads. Og nu er det lige op over. Og derfor fik han i går at vide i skolen, at hvis han ikke finder sig en praktikplads, skal han i stedet møde op hver eneste dag i skolen og sidde på skolebænken i en af 8.-klasserne. Sådan er det. Mødepligt.

Så Claes var tvunget til at fortælle sine forældre, hvordan det stod til henne i skolen.

Det er ellers ikke ofte, han fortæller noget som helst derhjemme om skolen. Men det er heller ikke så tit, den lille familie på tre personer ser hinanden endsige spiser sammen.

Det er et slags hotel, de bor på, sådan ser Claes det, og han venter bare på det øjeblik, han er sikker på snart kommer, hvor de to gamle melder ud, at de skal skilles. Han vil i hvert ikke holde dem tilbage. Måske er det bare for hans skyld, de stadigvæk forestiller sig, at de er en familie med far, mor og søn.
Ole, hans far, greb resolut ind.

-	Du er et fjols, sagde han. Det er altså for dumt. Jeg ringer til Kirsten i B&U. Så kan du komme i praktik der en uge. Det bestemmer jeg.

Som om hans far styrer det hele.

Men Ole ringede, og det gik faktisk hurtigt og smertefrit, og Claes skal begynde på mandag i en uges praktik i radioens ungdomsredaktion.

-	Og heldigvis for dig, havde Ole grinet, så bor redaktionen stadigvæk inde i byen, så du slipper for at følges med mig om morgenen.

Da hans far blev chef for nyhederne, flyttede han med TV Avisen ud i Kontorhuset langt fra Radiohuset.

-	Vi kommer ikke til at støde på hinanden hverken i frokostpausen i kantinen eller på gangene, havde han tilføjet.

Claes er punker, i hvert fald er han det i sin fritid. Men ellers er han skoleelev, og hvis der er noget, Claes ikke er vild med mere, er det at lave lektier. Skolen er ikke det sjoveste. Tidsspilde forekommer det ham, måske lige bortset fra musiktimerne og dansktimerne. Og dog, der er så meget gammel og kedelig litteratur, man skal tvinges til at forholde sig til.

Claes hører punkmusik, klæder sig i sort med en hanekamsfrisure, hvis han når at børste den op om morgenen, har de obligatoriske sikkerhedsnåle i sine pjaltede T-shirts, han skriver punkdigte og elsker Einstiirzende Neubauten næsten lige så meget, som han beundrer Michael Strunge:

Vi er forkomne englebørn med vinger af fremtids-sang, med barnet i blodet og smøgen i kæften. Vi har hud af den sarteste drøm og hjerter, der lyser mere end neon.


Han havde bare behøvet lade et ord falde over for Kirsten, fortalte hans far.

De to har kendt hinanden i hundrede år, selvom de ikke ses.

- Kirsten er ansvarshavende redaktør for børne- og ungdoms-afdelingen, både hvad angår radio- og fjernsynsprogrammer, og du har fandeme at være taknemmelig og sige tak til hende, når du ser hende. For bare at du ved det, så er der ventelister for skoleelever, der gerne vil i praktik i ungdomsredaktionen, havde hans far sagt. Og det er kun, fordi jeg greb ind, at du får den praktikplads.

Hvorfor skal Ole altid understrege, at han har magt? Claes forstår det ikke. Som om hans far ikke tror på det selv, som om det skal siges hver dag, som en slags religiøs bøn. Så mærkeligt. Selv når det handler om noget så småt som en praktikplads til hans søn.

Det passer Claes fint, at han først skal møde ved titiden om mandagen.

Overraskende nok er han blandt de allerførste, der kommer.

Der er ikke sådan en fast mødetid, kan han forstå, og mange arbejder også om aftenen.

De andre behandler ham lidt afmålt, synes han, måske fordi han er blevet dem påtvunget fra oven af hende der Kirsten.

Claes beslutter sig for at gøre sig positivt bemærket.

Der skal være redaktionsmøde klokken 11, og hans fars gamle bekendtskab Kirsten har meldt sin ankomst sidst på mødet.

Først bliver der lavet en evaluering af sidste uges program, mens der drikkes kaffe og ryges cigaretter.

Det lille lokale er fuldt af røg.

Helt sløret til.

De spiller klip fra udsendelsen, griner og kommenterer, og så er der brainstorm om nye indslag.
Ordet punk og også digteren Michael Strunge bliver nævnt.

-	For at være helt ærlig, hvem har så overhovedet læst Strunge? spørger en af de sortklædte piger med sorte streger rundt om øjnene.

-	Er punken ikke allerede ved at være død? Det er den i hvert fald i England, siger en anden.

-	Der er ikke nogen i vores målgruppe, der kender ham mere, er der? supplerer en tredje i redaktionen.

Claes kan mærke, de kigger på ham. Han er jo sådan set målgruppen, selvom han aldrig hører deres programmer, men det siger han ikke.

Først tager Claes en dyb indånding, så begynder han at recitere strofer fra Vi folder drømmens faner ud.

-	„Rundt om byen ligger skoven og gærer af gift og medicin. Mellem to tårne går en ung mand på en udspændt line. Ind over de bedøvede huse trækker store mågeflokke ud mod det golde, lunkne hav,“ deklamerer Claes frit efter hukommelsen, men korrekt og uden at lede efter ordene.

Og han fortsætter efter en lille kunstpause og efter at have taget et hiv af den glødende cigaret:

-	„Plasticsolen gløder som et betændt øje, stråler af jod blinder indbyggerne."

-	Wauv! lyder det.

-	Vi elsker Strunge på skolen, afslutter Claes. Alle er vilde med Strunge.

Det er decideret løgn, han er ligeglad. For han er vist den eneste i klassen. Måske er nogle af punkerne i klasserne over ham også Strunge-fans, men han er ikke sikker.

Han har hele redaktionens opmærksomhed. De hører på ham.

-	Glimrende, siger de. Glimrende! gentager de.
-	Lad os endelig få et par reportager de næste par uger om Strunge og folkeskolen. Om punken, der ikke er død endnu. Så Claes, du laver to reportager på et kvarter hver.

Det bliver mere end iskoldt inde i maven på Claes.

Hvem skal han snakke med? Hvordan skal han finde nogen? Han nikker bare.

-	Og du instruerer Claes i Nagraen? Eller måske går du med ham?

Den kønne i det sorte tøj med de sorte streger under øjnene nikker. Hun vil gerne med.

-	Du må introducere mig til Strunge. Jeg har aldrig fået læst ham, siger hun.

-	Er der nogen, der ved, om vi kan få lavet et interview med ham?

Igen er det Claes, der ved noget, de ikke ved.

-	Strunge er indlagt på psyk, mumler han.

-	Hvad?

-	Strunge er indlagt på psyk.

-	Hvordan ved du det?

-	Det er egentlig ikke noget, jeg må sige, men jeg ved det fra min mor. Hun er sygeplejerske på Bispebjerg.

Kirsten, deres redaktionsleder, lukker døren op uden at banke på. Hun har travlt, kan de se, ikke tid til megen snak.

Et par fra redaktionen fortæller om, hvad de har tænkt, der skal sendes i næste uge i ungdomsredaktionen. Og Kirsten giver i korte træk respons på sidste uges udsendelser. De var, som de plejer, ikke ophidsende alsidige, som hun siger.

-	Kunne I ikke snart tage jer sammen og lave noget om Konservativ Ungdom? Det er evig og altid besætterne, vi skal høre om, og andre såkaldt progressive unge. Det bliver for kedeligt. Og hvad med VUerne? Venstres Ungdom. Kan vi ikke høre no-
get om dem? Eller en reportage om unge landmænd? spørger hun.

Alle griner. Også Kirsten. Også Claes.

Pigen med de sorte streger refererer begejstret, hvad hun og Claes skal lave om punken, og Kirsten nikker til ham.

-	Nå, det er dig, der er Claes. Ja, Ole ringede.

Kirsten vender sig om mod de andre i gruppen.

-	Ja, guderne skal vide, det godt kan være, det er nepotisme, korruption, hvad som helst, men jeg lovede at hjælpe med en praktikplads, og I har jo ingen erhvervspraktikanter lige nu. Den anden, der også skal begynde i dag, ham har vi taget ind på børne-tv. Så pas godt på ham. Claes er adopteret af en af mine gamle venner, afslutter hun.

Claes stirrer stift på Kirsten.

Øh, hvad er det, hun siger?

Kirsten pakker sine ting sammen.

Pigen med de sorte streger under øjnene rydder bordet for kopper og overfyldte askebægere.

Claes synes, han får kvalme. Han har røget under hele mødet denne formiddag. Han ryger ikke hver dag, og så meget røg ned i lungerne og i lokalet har gjort ham svimmel, men det er ikke dét.

Det er Kirstens ord.

Claes bliver siddende stiv og stille.

Det må være en fejl, det, hun sagde.

Så rejser han sig og småløber hen ad gangen efter Kirsten.

-	Jeg vil lige have lov til at sige tak til dig, fordi du. reddede min praktik.

Claes er kvik. Han har alle dage været kvik.

Han har lynhurtigt på vejen fra det runde bord de fem meter ud til Kirsten fået konstrueret et snedigt spørgsmål.
-	Jeg tænkte bare, siger han. Måske er det lidt privat at spørge dig, men har du kendt min rigtige far?

Hvis det nu bare er en fejl, en forveksling med en anden, noget, der lige er røget ud over læberne på Kirsten, kan hun rette det.

Men sådan forholder det sig ikke.

-	Nej, det har jeg ikke. Jeg har ikke kendt din rigtige far. Men jeg har hørt, at Ole alle dage har været en god far. Er det ikke rigtigt?

Claes tager sig gevaldigt sammen. Han ser helt rolig ud.

-	Dengang i 1968, ja, nu skal du høre noget sjovt, siger Kirsten, dengang du blev født, det kan jeg regne ud, havde jeg faktisk været kæreste med Ole i to år.

-	Hvad? udbryder Claes. For han kan forstå, at det, Kirsten siger nu, ikke er nogen hemmelighed.

-	Ved du ikke det? Men vi passede ikke sammen. Din mor og Ole, det er meget bedre. Og din mor var alene med dig.

-	Nå, jo, ja, mumler Claes, som om han godt ved det.

-	Vi ses, siger Kirsten, mens Claes bliver stående.

De gamle, de voksne, de borgerlige, man kan ikke regne med dem. Intet er, hvad det giver sig ud for.

Hold kæft, en gang løgnere, han har levet sammen med hele sit liv.

Det skal blive så meget mere løgn, det hele, tænker Claes.

Gaderne er fyldt med blinde børn. Det blæser koldt gennem byens tomme kranium. Ting falder ned fra himlen: radioer, pilleglas, aviser, sæbe og splintret glas.
På vejen hjem tager Claes forbi en lille butik i Indre By. Han har været her før og studeret ringen, men han har undladt at købe den, mest fordi han ved, hans forældre vil afsky den ring. Men i dag køber han den. En stor, kraftig mandering med et dødningehoved på.
Johanne, Ib

Johanne nåede kun at være arbejdsløs halvanden måned, efter hun havde færdiggjort sin uddannelse på journalisthøjskolen.

Hun havde ellers planlagt at give sig selv en gave i form af en længere rejse til udlandet, før hun skulle træde i eksistens som fuldtidsarbejdende.

Da hun ikke skyldte ret meget i studielån på grund af sparsommelighed og en lønnet praktikperiode, ville et ophold i Sydfrankrig med underbetalt drueplukning egentlig have opfyldt hendes krav om varme, ferie, fremmede himmelstrøg og møder med andre unge fra hele Europa.

Men allerede et par uger efter den sidste eksamen blev hun kontaktet af to forskellige dagblade med tilbud om at arbejde hos dem.

Og det siger man ikke nej til, havde Johannes forældre sagt, så det gjorde Johanne ikke.

Nu er hun dagbladsjournalist med skulderpuder i den nye reporterjakke, med båndoptager, notesblok og kuglepen og af-
tale om, at fotografen kommer i løbet af en time, når interviewet næsten er færdigt.

Det er ikke den mest ophidsende politiske debat, Johannes artikel kommer til at indgå i, men den er vigtig. Det handler om kulturelle værdier, om kulturkamp, og enhver opgave, Johanne påtager sig, udfører hun, så godt hun kan. Man skal altid gøre sit bedste, det er hendes motto.

Johanne står i receptionen i Radiohuset. Hun skal interviewe Ib Hjort, lytternes kæledægge, eller i hvert fald de hjemmegående husmodres kæledægge, som de kalder ham på Johannes redaktion.

Receptionisten i Radiohuset ringer op til Ib og melder Johannes ankomst. Og hun bliver sendt op til ham på hans lille kontor.

På bordet står der kaffe og vand. Ib spørger, om hun har noget imod, at han ryger?

-	Det er dit kontor, det bestemmer du da fuldstændig suverænt. Hvor er det morsomt.

Johanne har fået øje på Ibs cerutter.

-	Jeg kender ingen anden end min morfar, der ryger Cami-nante.

-	Jeg blev faktisk frarådet at stille op til interviewet af min redaktionsleder, siger Ib. Men ingen skal sige til mig, hvad jeg skal gøre.

Telefonen ringer, og Ib tager den.

-	Ikke lige nu, du må vente, siger han venligt og lægger på.

-	Må jeg sætte min båndoptager til? spørger Johanne.

-	Selvfølgelig. Men det er godt nok et pjok af en båndoptager, du har der.

-	Det skal ikke sendes, siger Johanne. Kun til brug for artiklen.
Året er 1984, og til Johannes søndagsavis skal der skrives nogle artikler, hvor temaet er, hvordan danskerne engang forestillede sig, at 1984 ville blive, og hvordan danskerne så synes, det er i dag.

Det er George Orwells roman 1984 fra 1948, der er udgangspunktet, og en af de mere folkekære, som avisen vil tale med, er Ib Hjort.

Og det er Ib gået med til. Han læste romanen for mange år siden, og selvom han dengang syntes, romanen var god, så var den også alt for sort og pessimistisk efter hans mening.

-	Sådan er folk ikke, sådan vil folk aldrig blive, i hvert fald ikke danskerne. Danskerne er et sundt folkefærd, som mennesker er flest. Danskerne er hyggelige mennesker, der aldrig kunne drømme om at underlægge sig eller udvikle diktatorer, det er min mening, siger Ib.

Der er ved at være varmt og lidt tilrøget på det lille kontor, synes Johanne. Hun tager jakken af, så man kan se hendes blå skjorte med bindesløjfer.

Ib er klædt i et gråt og tyndt forårsjakkesæt, ikke fordi han skal fotograferes. Han er pænt klædt på hver eneste dag året rundt.

Punktet 1948/1984 og Orwell får de relativt hurtigt overstået.

Johanne forklarer, hvad interviewet selvfølgelig også skal handle om: Ib Hjort og hans programmer. Og det er her, Johanne har forberedt de kritiske spørgsmål.

-	Jeg har hørt, at der er kræfter i Huset, der ønsker at nedlægge dit program? De siger, dine programmer er fordummende.

Ib tænder sig en ny cerut og nikker over til sit skrivebord, hvor der ligger bunker af breve.

-	Det er fra de sidste to dage. Hver eneste dag modtager jeg
flere fanbreve fra lyttere, end mine kritikere overhovedet kan forestille sig, siger han tørt.

-	Hvordan er det at have kolleger, der ikke bakker dig op?

Telefonen ringer igen, Ib tager den.

-	Jeg skal nok gøre noget. Vi må af med den. Der er ikke andet at gøre.

Johanne ser spørgende på Ib. Ib ryster lidt på hovedet efter at have lagt røret på.

-	Det er noget så banalt som en kattekilling derhjemme. Vi kan ikke have den. Kan du lide katte?

Johanne tænker sig om. Jo, Johanne kan godt lide katte.

-	Eller din morfar? Kan han?

Johanne bliver forvirret.

-	Så gammel er du ikke, fortsætter Ib, når du stadig har en cerutrygende morfar. Lyt til ham, og lyt til mig. For det første: Du vil selv komme ud for at møde kritik fra dine kolleger mange gange i dit arbejdsliv. Og for det andet: Du bliver bare stærkere af det.

Ib kigger ud ad vinduet.

-	Og nu skal jeg sige dig en ting, og gerne til citat, fortsætter han.

Johanne kan se, han tænker sig om, mens han formulerer sig langsomt og lidt patetisk.

-	I de finere kredse, blandt de intellektuelle, har man ikke andet end foragt tilovers for mig og mine programmer. For jeg er ikke med til at præge dagsordenen i dagens Danmark. Der er nogle, der synes, at de repræsenterer det sande standpunkt og de rigtige meninger, men sådan har jeg og en masse andre det ikke, så vi udnytter vores ytringsfrihed til også at snakke om hverdagen med almindelige mennesker.
Det banker på døren. Det er fotografen, der først bliver stående i den åbne dør og knipser fotos.

Johanne peger på stakken af fanbreve, der ligger på skrivebordet og beder Ib om tage nogle af dem op i hånden og lade, som om han læser dem. Og så får hun fotografen til at tage nærbilleder af hænder og skrift.

-	Selvfølgelig er det mest kvinder, der henvender sig til mig, for det er dem, der lytter til programmet, men jeg hører også fra mænd.

-	Prøv lige at stoppe for båndoptageren.

Johanne trykker på afbryderknappen.

-	Måske skal du ikke skrive det der med, at der er nogle i Rådet, der vil lukke mit program, for så kommer det til at ske.

Johanne nikker.

-	Du har også fået kritik fra en biskop i Ribe, er det ikke rigtigt?

-	Jo, som om religion skulle være mindre fordummende! Nej, det skal du heller ikke skrive. Ikke noget om den verserende debat i Rådet lige nu eller om biskoppen i Ribe. Hvis man rager uklar med både Rådet og præsterne, er det rigtig skidt.

-	Jeg tror, du har ret, griner Johanne.

-	Biskoppen sagde noget med, at almindelige mennesker ikke er interessante, siger Ib. Det er da den største fejltagelse. At det kun skal være folk, der har forstand på ting og sager, der skal optræde i radioen og i fjernsynet. Hvis man holdt sig til det og aldrig lod såkaldt almindelige mennesker få ordet, ville det da være et underligt samfund, vi fik ud af det.

-	Har tanken strejfet dig, at de kunne have ret? At dine programmer er fordummende? spørger Johanne drillende.

-	Det har jeg da tænkt over, men jeg tror ikke, de har ret.
Fotografen har fået sine billeder og forlader det tilrøgede kontor.

-	Der er også det med den musik, du spiller, fortsætter Johanne. Ikke fordi jeg ikke kan lide den.

-	Det er lytterne, der vælger musikken. Musikken i mine programmer er populærmusik, en slags brugsmusik, der går ind ad det ene øre og ud ad det andet uden at støde på synderlig modstand, og man kan bruge det til at gå og synge med på og blive glad af. Når man har fest og danser og skråler. Det er da dejligt. Gid du var i Skanderborg og blev der. Bliver man dum af at høre den? Næ, jeg tror, man bliver glad af det.

Johanne skribler.

-	I virkeligheden har de intellektuelle, der har været ude efter min måde at underholde på, grundlæggende en manglende respekt for almindelige danskere.

-	Mener du det alvorligt?

-	Ja, det mener jeg sågu. De mennesker lever i deres egen verden med tidsskrifter som Politisk Revy.

-	Hvad hedder det? Det kender jeg ikke engang, siger Johanne.

-	Nej, der kan du bare se. De intellektuelle svæver rundt et sted, hvor den store, brede befolkning overhovedet ikke er med. Der eksisterer en Bermudatrekant, der består af Husets PI, Politiken og Gyldendal. Den er kun til for en meget lille del af befolkningen, som er højtuddannet. Det må du gerne citere mig for.

-	Vent lige lidt, sagde du Politiken og Gyldendal?

-	Ja, det gjorde jeg. Mit univers er en større verden, som jeg synes er mere interessant. De intellektuelle er måske misundelige. De vil gerne have nogle flere med i deres kreds, fordi de ikke er helt tilfredse med, at Lyrik kun sælges i 32 eksemplarer, men
folk kan jo ikke tvinges til at interessere sig for finkulturelle ting, som de ikke har bedt om.

-	Hvad er det? Lyrik? En bog? Er det en digtsamling?

Johanne er mere end forbavset. Politisk Revy og Lyrik?

Ib har tilsyneladende forberedt sig til tænderne.

Han morer sig, kan Johanne se.

-	Er det ikke meget godt, at radioen ikke kun skal oplyse og underholde, men også uddanne? forsøger hun sig.

-	Jeg holder på, at man skal oplyse og underholde. Ikke missionere. Hvis vi begynder at sige til folk, at de skal mene det og det, så spræller folk jo i nettet og siger: „Hvorfor skal vi være klogere, end vi er?“ Man skal heller ikke være dummere, end man er, men man skal først og fremmest ikke påtvinge folk noget. Det er okay at gøre en indsats for at få flere folk til at interessere sig for ting, man selv går op i, men vi skal alle sammen være her, og vi skal tale pænt sammen. Respekt for andres mening er meget vigtigt, siger Ib.

Johanne har fået tilstrækkeligt både på bånd og på blok. Det kan blive en rigtig god artikel. Røre i andedammen. Diskussion på redaktionen, efterfølgende læserbreve. Johannes morfar vil elske artiklen. Hun ved allerede nu, at det er ham, hun forestiller sig som læser, når hun skal skrive den. Hendes vinkel er tydelig, men hun vil også gerne se modtageren helt klart for sit indre, når hun sidder og skriver.

-	Din kone er hjemmegående? Johanne husker på det private, det bløde stof, der også lige skal med.

-	Selvfølgelig, hun har nok at lave i huset og i haven, og ofte tager hun med mig rundt i landet.

-	Til sidst: Hvad tænker du, når du hører ordet kulturradikal?
- Så tænker jeg, at det har jeg vist svaret på allerede, griner

Ib.

-	Kan du sige det sådan lidt sammenfattende?

-	Der er for mange af dem for tiden. De tror, vi lever i 1930erne. Men de forsvinder en dag, det er jeg sikker på. Kom tilbage om 20 år, så er de her ikke mere.

-	Kender du nogen af dem personligt?

-	Ja, selvfølgelig. De er mine kolleger. Åh, nej, stryg det. Ikke kolleger. Jeg synes, de kulturradikale som sådan har det med at se ned på almindelige mennesker og deres interesser. Det er ikke godt nok til dem. Og vi almindelige mennesker er i hvert fald ikke gode nok til at skulle præge eller få indflydelse på, hvad der skal ske i Danmark. Er vi overhovedet gode nok til at være danskere, kan man godt spørge sig selv?

Ib hoster en lille smule og tværer cerutten ud i askebægeret. Selv han synes, det er blevet for tilrøget, og åbner et vindue.

-	Nå, min pige, siger han. Nu er vi vist ved at være færdige. Og du lover mig, at du ringer til mig og læser artiklen op, ikke? Før den går i trykken. Der er røget nogle finker af panden, der ikke skal med.

Johanne nikker.

-	Og vil du ha’ en kattekilling til din morfar? Det er en hankat.

-Øh.

-	Ja eller nej?

Det hele går hurtigt.

Ib har allerede ringet sin kone op.

-	Vi kommer om ti minutter. Pak det hele sammen.

På vejen i taxaen forklarer Ib, at han havde villet glæde sin kone med en killing, men det har vist sig, at hun er allergisk over for katte, og så har hun også svært ved at fange den ind. Den
stryger ud ad døren, så snart den kan komme til det. Og den river hans kone, når hun endelig får fat i den. Således indtræffer der daglige katastrofer i hjemmet.

Johanne modtager den lille, gråstribede killing i en kattetransport, og der følger madskåle og kattelegetøj med.

Ib insisterer på at betale taxaen videre ud til Johannes morfar i Valby med kat i bur og bakke.

I taxaen ombestemmer Johanne sig. Hun beder chaufføren om at køre sig hjem.

Et par dage efter døber Johanne den letbenede, stribede killing Ib.

Og den falder påfaldende hurtigt til ro i Johannes toværelses andelslejlighed med toilet på trappen og bad i kælderen.
Solvej, Kirsten

Det er ellers ikke, fordi hun i det daglige går så meget op i sit udseende eller tøj, men i aften skal det være.

Solvej bærer en sølvlaméjakke med skulderpuder, stramme, sorte bukser, blåt over øjnene, sort på vipperne, cyklamenrødt på læberne og håret børstet op i en stor hestehale.

Der er afslutningsfest på Færgen, hvor holdet har sendt radio og fjernsyn fra hele året, fordi det har været FN s Ungdomsår.

Solvej har været med helt fra sidste år, fra før redaktionerne kom ned på Færgen. Flun har deltaget i arbejdet med at bygge studierne op på den tidligere Storebæltsfærge og siden fungeret både som lydtekniker og indimellem redaktionsleder på radiosiden.

De sorte bukser strammer lidt, men pyt, hun kan godt være i dem et stykke tid endnu, hun smiler for sig selv.

Solvej er i en alder af 33 år blevet gravid, og denne gang vil hun beholde barnet. Selvfølgelig vil hun det.

Hendes redaktion bestående af de unge brushoveder, som hun kalder dem, har sendt fast én gang om ugen. Og det har
for det meste været interessant og sjovt, selvom Solvej synes, de mange gange er gået over stregen. Alt for meget af indholdet har handlet om København, fængsler, prostitution, stoffer og den slags. Men Solvej har også formået at sparke redaktionsmedlemmerne afsted til Fyn og Jylland og tvunget dem til at lave indslag med ganske almindelige unge, der så hurtigt viste sig ikke at være helt så almindelige unge igen, når de først kom i kløerne på de unge fra hendes redaktion.

Solvejs år på Færgen er også Solvejs farvel til København, for hun har fået nyt job hjemme i Holstebro, og hun glæder sig.

Hun har ikke haft meget tid til rigtig at tænke det hele igennem, men efter i aften vil der være ro, hun skal pakke den lille lejlighed ned, hendes gamle kæreste og nu kæreste igen derhjemmefra kommer og henter hende. Han har lejet en lukket kassevogn, og så flytter hun med det hele allerede i næste uge.

Solvej begynder i sit nye arbejde den 1. januar. Det er stadigvæk for Huset, men på regionalen i Holstebro, og hun kender arbejdspladsen rigtig godt i forvejen, hun har været der som elev, hun har sendt derfra, og hun har været til møder med personalet, fordi hun har stået for at bygge nye studier der. Arbejdspladsen er meget mindre, end hun er vant til fra København, og hun skal være mellemleder.

Uroen stammer ikke fra arbejdet, men fra forholdet til hendes nye, gamle kæreste.

Solvejs redaktion har arrangeret det sådan, at de alle kommer til at sidde sammen ved et hjørnebord nede i det, der engang var det store cafeteria på Færgen, cafeteriet, som har huset det store fjernsynsstudie hele året.

Og de søde, unge mennesker har nærmest lavet en æresplads til hende, hvor de har hængt store gasballoner op, som de har malet MOR på.
De skulle bare vide, men det ved de ikke.

Hun er ikke så meget ældre end de fleste af dem, men de betragter hende som meget fastansat og meget voksen. Og Solvej har ladet dem gøre det.

De er søde, de er på mange måder naive, men nogle gange er hun bange for dem, hvis hun skal være helt ærlig, de er så sortseende pessimistiske, som om verden bare er et forfærdeligt helvede, og hun forstår dem ikke. Al den vrede, hvor kommer den fra?

-Nej.

Solvej skal ikke have de stærke drinks før middagen, men det er de så vant til. Det er ikke noget nyt.

Hun skænker hvidvin op i sit glas, en nyttig taktik, som hun har gjort brug af i flere år.

Efter at have drukket lidt, kan hun fylde op med vand, og så er der ikke nogen, der kommenterer, hvor lidt hun drikker, og hun behøver ikke at forklare sig.

90 procent af festens deltagere ryger. Det er blevet værre med at holde røgen ud, efter hun tog den graviditetstest.

Der er hyret et band, og Kirsten, chefen for både radio og tv på Færgen, holder tale.

Kirsten er, som hun plejer, velforberedt og jonglerer med ordene, misundelsesværdigt god til at formulere sig.

Solvej har studeret hende i alle årerne. De to kvinder har arbejdet sammen mange gange. Solvej har det i hænderne. Hun har også sine faste meninger, men hun har stadigvæk svært ved at begrunde dem. Det er virkeligt hårdt for hende, selv om hun har været på det ene og det andet kursus, der skulle hjælpe hende i argumentationsteknik.

Kirsten er et naturtalent, synes Solvej. Hun taler bare. Det er
præcist, det, hun siger, ikke noget øh eller øhm. Hendes publikum griner, hun har dem i sin hule hånd.

Så bliver der spillet sjove lydklip fra deres produktioner gennem året, også bommerter og omtagninger. Så er der buffet, og bandet begynder at spille, mens der er fri bar i et af de andre hjørner.

Færgen står og blafrer pivåben i aften. Alle døre er lukket op ind til regirum, studier, kontorer, vogndæk, også op til den gamle kaptajnskahyt.

Det var i kaptajnskahytten, det skete for to måneder siden. Kahytten har været brugt som kontor for den, der nu skulle bruge et rum med skrivebord og have lidt fred fra de andre.

Både radiofolkene og tv-folkene har siddet sammen i storrum på Færgen, og Solvej brugte kahytten en enkelt uge, fordi hun havde administrative forpligtelser med at indberette studiefaciliteter, overtid til teknikerne og redaktionen, referat af udsendelserne og pressearbejde.

Solvej tog papirarbejdet med op i kaptajnskahytten og sad der nogle gange til langt ud på aftenen for at få det overstået.

Og så var det altså i den uge, det skete. Og det hele forekommer hende allerede som i en drøm eller i en film.

Manden er musiker. Han har komponeret flere af deres intro-er og også indspillet dem i Færgens studier, både radio-jingler og tv-jingler, og hun havde egentlig ikke haft noget med det at gøre. Men mens hun sad og administrerede på kaptajnskontoret, kom han forbi med sine lister, som han som aftalt havde skrevet tidsforbruget ind i, og som hun skulle sørge for at få videre i bogholderiet.

Manden kom op i hendes kahyt en tidlig aften, og det var en varm en af slagsen, nærmest indian summer, stadigvæk drønende hedt.
Solvej havde smidt sko og strømper og sad i en tynd lærredskjole foran det gamle skrivebord med alle papirerne og den røde IBM-skrivemaskine med en stak interne kuverter ved siden af sig.

Det første, hun bemærkede, var hans smukke stemme.

Solvej hører, før hun ser, det er en erhvervsskade. Men selvfølgelig har han en smuk stemme, når han er musiker.

Der var nærmest dugget inde i kahytten, og Solvej undskyldte det med varmen, og manden gik med det samme igen uden at aflevere sedlerne, men for at hente noget koldt til dem.

Og så startede filmen:

Manden vendte tilbage med ikke kun vand, men også isklumper og kold hvidvin og rigtige glas, som han havde skaffet nede i Færgens køkken.

Og Solvej havde spist for lidt til frokost den dag, og vand og kold vin og den flotte stemme gjorde, hun fatter det simpelthen ikke, men det skete altså i den fordømte kahyt, hvor også kaptajnens køje stadigvæk var intakt. Hun blev forført så eftertrykkeligt og dejligt og uden at tænke sig om.

Selve akten var hurtig, hed og hidsig, og bagefter fik han afleveret sine lister, og hun har ikke set ham siden, og det er heller ikke meningen, overhovedet ikke.

Og Solvej har heller ikke tænkt sig at opsøge ham, men resultatet kom for en måned siden. Solvej er gravid.

Overflytningen til regionalen har været aftalt lang tid i forvejen, så Solvej rejser hjem med et ekstra minde fra byen.

Til hendes store forbavselse har hendes gamle ven fra dengang, før hun rejste til København, ventet på hende, siger han. Han er parat, og han mener det. Solvej skal bo sammen med ham på gården, som han har overtaget fra sin far. Den ligger i landsbyen, hun er opvokset i, tæt på regionalen, og han har
endnu mere forbavsende højtideligt erklæret over for hende, at det er helt i orden med ham, at hun er gravid, og at hun skal have et barn. Han vil gerne være barnets far.

Det er fantastisk.

Solvej kan måske også genopfinde den gamle gnist, der var engang, men måske er hun mere forelsket i hans køer, hans kostalde, hans hunde, katte og jordbærbedene, end hun er i ham.

Nu må de se, hvad der kommer til at ske.

Han er i den syvende himmel.

Hendes forældre er glade for, at hun vender hjem, og så må de vel bare gifte sig en dag, når hun har født.

Barnedåb og bryllup samtidigt, hvorfor ikke?

Solvej ser rundt på den dansende, lettere berusede flok på cafeteriagulvet.

De skulle bare vide! Solvej med barn til bryllup i en kirke. Jo, hun inviterer dem selvfølgelig.

Alt kan ske. Og hun vil kaste sig ud i det.

Solvej danser med først den ene af de unge fyre i redaktionen, så den anden, så med begge to, nu med alle på én gang.

-	„We are the world. We are the children

Stevie Wonder er den, hun holder mest af i nummeret.

-	„We are the one to make a better world.“

Hvor er han storsindet, hendes ven, men måske tænker han også, at hans familie, venner og naboerne i landsbyen ikke sådan med det samme behøver at blive informeret om fakta i forbindelse med barnets fødsel. For hun er jo bare to måneder henne.

Solvej har næsten fortalt ham det hele. At det var en éngangsforestilling, at hun blev forført, at det ikke betyder noget. Men hun har endnu ikke fortalt, at manden var sort.
Ole, Astrid, Claes

Han vågnede heldigvis ved firetiden i morges, fordi lyset stod ind i ansigtet på ham og kvinden, der lå ved siden af ham.

Og så listede han ud af sengen, trak forsigtigt gardinet for, så ikke også hun vågnede i lysstrålerne, fandt sit tøj frem, tog det på, og så lydløst som muligt sneg han sig ud af værelset.

Det er et kvindekollektiv, han har overnattet i, det kunne han tydeligt se tidligere om natten, da han var ude på badeværelset. Så mange håndklæder, så mange badekåber, så mange stakke af menstruationsbind og Tampax-pakker, men også små badedyr til børn.

På gangen løber han ind i en af de andre kvinder, som Astrid, for var det ikke det, hun hed, deler lejlighed med. Og kvinden har en lille dreng i hånden.

-	Så tidligt oppe? Kvinden lyder ironisk.

-	Og så travl, han er, fortsætter hun.

-	Godmorgen, mumler Ole.

-	Din mor sover endnu, kan han høre kvinden sige.
Når man har sådan en lille sød knægt, hvorfor fanden tager man så sådan en som ham med hjem? spørger Ole sig selv.

Egentlig skulle han på badeværelset, men han skifter mening og haster mod hoveddøren.

Selvfølgelig vil han komme til at se Astrid igen, løbe ind i hende på et eller andet tidspunkt i Huset, og måske burde han også lige have skrevet et par linjer på et stykke papir til hende? Være civiliseret.

Nede på gaden stopper Ole op, undersøger sine lommer, finder en pen og en serviet, det er, hvad der er af papir, og så skriver han hurtigt:

Hyggdigt. Vi ses. Måtte løbe. Skal til et fødselsdagsarrangement.

Men hvordan kommer han tilbage til opgangen uden at ringe på? Lykken står ham bi, et avisbud kommer kørende på cykel, og Ole får lov til gå med ind i opgangen og videre op til kollektivet, hvor han smider servietten ind ad brevsprækken uden hendes navn på, for han er ikke helt sikker på det. Men så må hende den emsige mandehader, der er stået op, give beskeden videre.

Det er ikke engang løgn, at han skal til en fødselsdag, det er hans egen.

Ole fylder 40 år i dag, men der er ingen fest, han holder ikke noget som helst.

Ved midnat havde nogle af hans kolleger overrasket ham, selvom han ikke havde fortalt nogen om det. Pludselig begyndte djen at spille Happy birthday to you, kære Ole, og alle skrålede med, og han gav pligtskyldigst omgange i den billige bar til Gud og hvermand.

Det var den årlige sommerfest på redaktionen med underholdning, mad, bar og dans, og flere af kollegerne havde inviteret venner og veninder med, en af dem var Astrid.
Selvom aftenen var lun, var der nogen, der fik den sædvanlige idé at tænde op i den store sauna for de modige eller fulde.

Også i år var han gået med for hyggens skyld, selvom det egentlig var for varmt, men der var iskolde øl til at tage med ind i varmen og iskolde bade bagefter, og det var ikke, fordi der foregik noget som helst mellem de friske piger og mændene derinde, men diskussionerne er mere åbne, intime, tætte, når man sidder uden en trevl på kroppen.

Saunaen og de kolde bade var mere en slags optakt, hvor man kunne høre på hinanden, udse sig hinanden og så fortsætte et andet sted bagefter.

Og det var også sådan, det var forløbet for Ole.

Han burde have holdt sig væk, men hvad pokker?

Det er også en måde at finde ud af, hvad der i virkeligheden foregår blandt hans ansatte, både blandt mændene og kvinderne. Hvad taler de om?

Ole er fraskilt, han føler sig stadigvæk ung, han er vellidt, men han bærer rundt på sin snuskede hemmelighed, som han selv kalder den, den tåbelige historie om Niels.

Han tænker ikke dagligt på, hvad han lavede dengang. Fortrængning er psykologiens nådegave, og den skal man tage imod, er Oles mantra.

Ole er redaktionsleder i nyhedsafdelingen, og det er allerede lang tid siden, han i sit daglige arbejde har skullet foretage sig noget journalistisk uden for Kontorhuset. Han leder redaktionsmøderne, vælger historierne, uddelegerer arbejdet, evaluerer, tænker fremsynet, er med til at lave arbejdsplaner, hyrer og fyrer. Og han er god til sit arbejde. Den gamle psykologistuderende fornægter sig ikke, han er faktisk bedre til at lede og fordele arbejdet, end han nogensinde var som almindelig programmand. Han ved det godt selv. Han har selvindsigt.
Ole følte altid tidligere, at han skulle konkurrere med sine journalistuddannede kolleger. Nu, hvor han er leder, er der ingen, han direkte behøver at konkurrere med i Huset.

En sjælden gang løber Ole ind i Niels, der laver udsendelser i en dokumentargruppe, der mere eller mindre er selvstyrende. Men han behøver ikke forholde sig til ham, kun hilse jovialt på ham, for Niels er trods alt gift med Kirsten.

-	Hils hjemme, sådan sagt lidt ovenfra og ned. Det er rigeligt med ord.

Ole prajer en taxa og beder den stoppe foran en bagerforretning, hvor han vil proviantere.

Den tyrkiske taxachauffør ser lidt skeptisk på ham.

Det er utroligt, tænker Ole. Ser han så festforhutlet ud?

Men Ole beroliger manden med en hundredkroneseddel.

-	Jeg kommer tilbage lige om lidt. Vent.

Han køber rundstykker, croissanter, mælk, juice og kakaomælk, alt for meget til bare én person, men det kunne jo være, nogen dukkede op.

Ole bor ikke længere i villaen, den har han overladt til sin ekskone, det vil sige, hun er i gang med at købe ham ud, de har lavet en mindelig aftale over nogle år, og de kan sagtens finde ud af at tale sammen, men de ses ikke ret meget mere, mødes kun om det praktiske med husoverdragelsen. Hun kommer selvfølgelig ikke forbi, men det er Claes, Ole tænker på, måske har han husket hans fødselsdag? Det er derfor, han har købt kakaomælken.

De sidste par år har han ikke set meget til sin søn. Da Claes fandt ud af, at han var adopteret, vendte han ryggen til dem begge. Mest til Ole.

Claes bor stadigvæk i villaen sammen med sin mor, og Ole
betaler fortsat til ham, for Ole er hans far, sådan opfatter Ole sig selv, og han savner ham.

Det eneste, han kan gøre, er at blive ved med at betale, at sende jule- og fødselsdagsgaver til Claes, og måske en dag vender Claes tilbage til ham.

Da Claes sidst havde fødselsdag, ringede Ole ham op, ud over at han havde sendt et brev med en check i, men Claes lød helt mærkelig sløret og dopet, og Ole blev bekymret.

Det var to dage efter Michael Strunges selvmord, og Claes var gået helt i sort, fortalte hans mor i telefonen. Som om den nyhed var den vigtigste i verden.

Ole forstår ikke den slags, og han vil ikke forstå den slags.

Han har da læst Strunge, men genial? Nej, det synes han altså ikke, digteren fra Hvidovre er eller var.

Ole har købt en nyrenoveret ejerlejlighed med udsigt over Søerne og indrettet den minimalistisk.

Han bladrer i Politiken, ser, om der er skrevet noget om ham under Fødselsdage, men det er der ikke. Han er også bare forfængeligt lettet, for 40 år, det lyder gammelt. Så tjekker han telefonsvareren, spoler båndet tilbage og aflytter. Der er ikke noget endnu, men klokken er heller ikke engang syv.

Ole laver kaffe og tager morgenmad og avis med ud på altanen.

Han smiler.

Livet er godt.

Selvom man er alene på sin fødselsdag.

Oles forældre er døde. Hans mor døde allerede for mange år siden efter nogle mavesygdomme, eller for at sige det ligeud, af druk, og hans far døde sidste år. Han har ingen søskende.

Telefonen ringer. Ole stryger ind i stuen. Det er Kirstens far,
hans gamle kærestes far. Socialdemokraten fra det nu lukkede B&W.

Ole bliver mod sin vilje rørt, da han hører den gamle mands stemme.

-	Vi kom til at tænke på, at det er din fødselsdag i dag. Ikke? Er du stået op? Tillykke!

-	Dejligt at høre fra jer.

-	Der skal nok være en stor fest i aften? spørger den gamle.

-	Vi holdt noget i går, mumler Ole.

Og så vil den gamle mand lige benytte sig af lejligheden denne tidlige morgenstund, siger han meget højt i røret, til at klage over TV Avisens dækning af frifindelsen af Jan Bonde Nielsen på hans gamle arbejdsplads B&W.

-	Det må du fandeme kunne gøre noget ved, Ole.

-	Jeg skal se på det, siger Ole mere end hjerteligt.

-	Det er Jan Bonde Nielsen, der har ødelagt det hele for B&W, hvordan kan du og TV Avisen være så ukritisk over for, at Jan Bonde Nielsen er blevet frifundet i Københavns Byret? råber den gamle i røret.

-	Jo, siger Ole. Selvfølgelig vil han undersøge deres dækning.

Og selvfølgelig kunne han da også komme på besøg en dag

hos dem.

Og de bor stadigvæk på den gamle adresse?

Ole lægger på. Han vil ikke besøge Kirstens forældre, det ville være mærkeligt, også hvis hun hørte det.

Det ringer på hans dørtelefon nede på gaden.

-	Det er Claes, lyder en beruset, meget træt stemme. Må jeg komme ind?

Ole trykker ham ind.

Claes kommer væltende op i lejligheden, stiv og i sort humør.

Ole tager om ham.
-	Vil du have morgenmad? spørger han Claes.

Claes mumler et eller andet.

Ole drøner ud i køkkenet for at anrette. Claes følger efter og sætter sig på en stol.

-	Jeg har mødt min far nu, siger han ud af det blå. Mælkemanden ringer altid på to gange, vrøvler han.

-	Hvad siger du? Det hedder altså postbuddet ringer altid på.

-	Nej, min far er sgu mælkemand, snøvler Claes.

Claes rejser sig og fumler ind i Ole soveværelse, vælter om på hans seng og falder småsnorkende i søvn med det samme.

Ole lader ham sove. Han er sikker på, at Claes ikke ved, det er hans fødselsdag. Han er realist. Men pyt. Ole tager Claes’ støvler af og lægger et tæppe over ham.
Otto, Kirsten, Niels

Otto banker på døren ind til et kontor i familieredaktionen.

- Kom ind, lyder en venlig stemme.

Det er første gang, Otto kommer ind på Kirstens kontor. Han mødes næsten udelukkende med redaktionsmedlemmerne i studierne, til efterkritik, til personalemøder og til faglige møder i større mødelokaler eller i kantinen.

Han bliver forbavset over rummet.

Der er et skrivebord med sirligt ordnede papirbunker og den obligatoriske røde IBM-skrivemaskine, der er bøger, båndæsker, radio, forstærker, båndmaskine og grammofon, men der er også en blå sofa, et par stole med blå puder i, et lille bord, hvori der står en buket nyplukkede blå syrener, der lugter tungt parfumeret, når man er tæt på, og der er blågrønne tæpper på gulvene. Der hænger grafik og plakater på væggene, og alt passer sammen, synes Otto.

Det her er et kontor i Huset. Det ligner et hjem og en lille smule et boligkatalogs billede af et hyggeligt kontor.

Kirsten, den nyligt afgåede leder for ungdomsprogrammerne
og nyligt tiltrådte leder af familieredaktionen, er såmænd også klædt i blågrønne farver, der understreger hendes store, røde hår.

Det er Kirsten, der har ringet til Otto og bedt ham kigge over.

Otto, der stadigvæk går med T-shirt, hvis det er varmt, og den blå fiskeranorak over, når det er lidt koldere, har spekuleret over, hvad hun vil snakke med ham om. Han kender hende godt fra børne- og ungdomsafdelingen, men det er sjældent, han har noget direkte at gøre med hende i studierne.

Otto er studietekniker flere steder, afhængigt af hvor der er brug for ham, ligesom de andre lydteknikere. Han arbejder stadigvæk nogle gange i Radioværkstedet, men han er lige så ofte engageret i Husets øvrige sendeflade.

Otto er samtidig blevet politisk aktiv. Noget, hans far har ventet længe på, det ved Otto.

Otto er kommet med i gruppen Unge for Fred, og denne sommer rejser han sammen med et stort hold unge til Nevada for at protestere mod USA’s atomprøvesprængninger. Økonomien er ved at være på plads, der har været afholdt flere støttekoncerter og indsamlinger.

For et par uger siden fik Otto lagt sin sommerferieplan, så han kan være med til både opstart og rejsen til Nevada. Mange af de unge, der er med, har ligesom Otto selv betalt penge for at være med.

På et af de første stormøder blev der nedsat en pressegruppe, som Otto blev opfordret til at være med i, fordi han arbejder i Huset.

Og gruppen, men også Otto selv, mente, at det var en oplagt idé, at Otto lavede et programforslag til Radioværkstedet, så han kunne få optagegrej med for at dokumentere hele turen og så redigere den store rejse sammen bagefter til et længere radioprogram.
Sammen med en af de andre fik Otto formuleret et idéoplæg, der først skulle godkendes af pressegruppen, så af stormødet, og efter et par timers diskussion både det ene sted og det andet sted, man er vel demokrat, var papiret klart, så Otto kunne aflevere det personligt til den nye leder af Radioværkstedet. Men det blev mærkeligt nok forkastet af værkstedets redaktionsgruppe, nærmest enstemmigt forkastet. Det ville være et partsindlæg. Rådet ville kritisere det, det var de sikre på, og at Otto ligefrem er ansat, det går slet ikke. Han fik et nej. Pure afslag.

De første to dage gik Otto med afslaget alene, måske skulle han prøve et andet sted i Huset, men hvor? Og den demokratiske form i Unge for Fred kræver, at han først skal tilbage til stormødet og redegøre for afslaget.

Men så i går aftes, søndag aften, hvor de unge sendte deres ungdomsprogram, og hvor Otto var en af de assisterende teknikere i den direkte flade, var der en kvik erhvervspraktikant, Clara, som, viser det sig, er Kirstens datter.

Da hele holdet spiste aftensmad sammen i kantinen før udsendelsen, lyttede hun med store ører og kiggede på ham, mens han fortalte om projektet Next Stop Nevada og om Unge for Fred.

For Otto havde tænkt, at han i spisepausen ville gøre lidt reklame. I stedet for Radioværkstedet ville han præsentere de unge for projektet, så kunne en af tilrettelæggerne måske rejse med og dække begivenheden. Noget i den stil.

Clara blev venligt mobbet under aftensmaden.

- Hvordan kan det være, at der er flere og flere i Huset, der får deres børn i erhvervspraktik her?

Men hun havde protesteret vildt og inderligt. Selv om hun er datter af Kirsten, som er ungdomsredaktionens tidligere redaktør, har hun overhovedet ikke benyttet sig af sine familiære
forbindelser, tværtimod. Clara sagde, hun havde søgt fra skolen på helt regulær vis og hverken nævnt noget om sin mor eller sin mors mand, Niels, der arbejder i dokumentarredaktionen.

Og så må det altså have været Clara, der er gået hjem og har fortalt om Ottos strandede projekt i Radioværkstedet.

Og nu sidder han her og balancerer med kaffe, vand og hjemmebagt kage, ikke engang fra kantinen, men noget, Kirsten har haft med sig på arbejde.

Kirsten siger, at hun har hørt sin datter fortælle begejstret om Otto, og Clara er selv med i Unge for Fred, og Kirsten bakker op om det. Men Clara er for ung til at rejse med til Nevada, synes Kirsten, selvom hun har plaget i flere uger.

-	Clara fortalte om Next Stop og dig her over morgenmaden, hvor Niels også var hjemme. Vi synes, det lyder spændende, og selvfølgelig bør Fluset lave noget om sådan en begivenhed, siger Kirsten. Og Niels kommer lige om lidt, han vil også gerne hilse på dig. Hvor mange år er det, du har været ansat her?

Og Otto fortæller om sin baggrund og også, hvor han kommer fra.

-	Er du glad for at bo i København?

Kirsten formulerer sig hurtigt og nemt, synes Otto. Næsten lidt for overfladisk, måske. Efter hans mening.

Ottos ord sidder ofte fast i munden på ham. Han tænker langsomt og grundigt, og hans handicap er, at han gerne vil have noget tænkt igennem helt ned på sætningsplan, før han formulerer sig, og når han så er nået dertil, er samtalerne ofte sprunget videre til noget helt andet.

Men han får da mumlet noget om, at han har boet i København i mange år, han bor i et kollektiv, han har ikke kone eller børn, han er ung endnu, har tiden for sig.

Ordene og sætningerne bliver endnu tungere og mere klod-
sede i Kirstens hyggesofa. Rummet med farveafstemningen er pludselig klaustrofobisk, og hvorfor kan hun ikke bare drikke kaffe af de solide, hvide krus fra kantinen eller i de store vandglas med serviet om i kop, som er den måde, man drikker kaffe på i Huset? Hvorfor skal de partout sidde med små, blå, dekorative keramikkrus uden hank? Otto er pludselig irriteret.

Døren går op, Niels banker ikke engang på, men det er Kirsten vant til. Niels og en hund kommer ind. Han giver Kirsten et hurtigt kys på kinden og giver Otto hånd.

-	Niels, præsenterer han sig.

-	Otto, siger Otto.

-	Kunne hunden ikke blive nede i bilen?

Den hvide colliehund smågør, den forstår, de taler om den.

-	Læg dig, Balder.

Balder lægger sig.

-	Hundehår over det hele, siger Kirsten. Øv.

-	Jeg har hørt om dit projekt, siger Niels og slænger sig i sofaen.

Selvom han er lang, er han overhovedet ikke klodset. Han skruer sig ned, hælder vand op, ser indgående på Otto og begynder at tale om Nevada, om oprustning, om den kolde krig, som snart må ophøre, om våbenkapløb, om Gorbatjov, om Rea-gan, og han stiller mange spørgsmål og lytter nysgerrigt til Ottos svar.

Når Otto glemmer, at ordene kan sætte sig fast, så gør de det ikke. For Niels er ivrig og går med det samme lige til sagens kerne, og selvom de to aldrig har mødt hinanden før, og selvom Niels er endnu mere københavnsk end Kirsten, så ophæves det med det samme, for Niels har for travlt til falbelader om ligegyldige ting såsom forskelligheder i Danmark eller opvækst, eller hvad man synes om det ene eller andet i København.
For det handler om benhård formidling.

Det handler om public service.

Det handler om de unge, der er utilfredse.

Det handler om den kolde krig, som skal stoppe nu.

Det handler om den sovjetiske generalsekretær og den aldrende skuespiller, der er præsident i USA.

Det handler om at freden, freden, der skulle indtræffe i 1945, har ladet vente på sig alt for længe.

Og nu sker der noget både i øst og vest.

Og Niels har slet ingen distance eller nedladenhed over for Otto eller hans gruppe. Og refererer også uden ironi til papdatteren Clara, en pige på 15 år, som han ikke er far til, kan Otto forstå.

Kirsten sidder ved siden af og siger ikke så meget. Hun nikker opbakkende og forelsket, tænker Otto kort, og hvem ville ikke være det, hvis man var kvinde, når han lige at tænke, før bomben springer.

Nå, det kan han vel ikke kalde det: Bomben springer, når det handler om prøvesprængninger.

Niels har allerede ordnet grej til Otto, og måske rejser Niels selv til Nevada med et lille filmhold, men uanset hvad så skal Otto optage og også sende nyheder hjem på linje til Niels’ udenrigspolitiske magasin.

Og Niels har ovenikøbet fikset, fordi det bare er rimeligt, at Otto ikke skal bruge sin ferie på turen, det er arbejde, og ferie, det kan han holde i efteråret, siger Niels.

-	Er det så en aftale?

-	Selvfølgelig, siger Otto. Tak.

-	Du skal sgu ikke takke mig.

-	Jeg skal lige have det hele konfirmeret på stormødet i morgen aften og i pressegruppen.
-	Selvfølgelig skal du det. Men det er vel bare en formsag, du er jo inde i sagerne og har ordet i din magt, siger Niels afslutningsvis.

Selvfølgelig, når Niels siger det.

-	Kom, Kirsten, kom, Balder. Skal vi ikke hjem?

Både hund og kvinde lystrer den mand, tænker Otto.

Om aftenen fremlægger Otto resultatet af kontakten til Hu-set, og hvad der er blevet bestemt, både i forhold til en lang rejse-reportage, indslag, der skal sendes hjem, og måske en mindre tv-dækning.

Mens Otto taler, forestiller han sig, at Niels står nede i forsamlingen og hører på ham. Otto taler klart, tydeligt og bestemt.

Det virker klart bedre end ellers, når han har skullet sige noget i større forsamlinger og har tænkt på sin far og hans fantastiske oratoriske evner.

Alle klapper. Ingen stemmer imod.
Astrid, Kirsten, Lasse

Selvfølgelig får hun jobbet.

Astrid vågner denne sommermorgen i glimrende humør. Selvom hun skal til jobsamtale i dag, har hun sovet udmærket.

Ved siden af hende i det stribede sengetøj ligger Aksel, hendes femårige søn, der i nattens løb har forladt sin egen seng i barneværelset og er krøbet ind til hende. Astrid puffer til ham, og drengen krøller sig lidt sammen. Hvor er han pæn, og hvor lugter han godt af sæbe, sol og nyvasket sengelinned.

Livet er godt.

Aksels far er på mission, som han kalder det. Astrid savner ham ikke så meget, som Aksel savner ham. Men han ringer hjem hver anden dag, og det er fint, og der er andre voksne i Astrids kollektiv, der er mere end villige til at forkæle drengen, kollektivets eneste barn. Eller det andet af kollektivets to forkælede børn, som de andre driller Astrid med.

Astrid tager et brusebad, spiser morgenmad i køkkenet, hvor en af de andre kollektivister har lavet kaffe og ristet brød, og nu dukker Aksel op i nattøj. Han skal have sine cornflakes. Astrid
behøver ikke engang rejse sig fra morgenavisen. En af de andre servicerer Aksel, for Astrid er jo nødt til lige at orientere sig i dagens nyheder, når hun skal til ansættelsessamtale. Hele kollektivet bakker op. Hendes indkomst er vigtig for dem alle. For selvom de kalder hende barnlig og forkælet, kan de godt bruge hendes penge, og Astrid har aldrig været smålig eller nærig, og hvis der er lavvande i kollektivkassen, har hun også forældre, der er villige til at spæde til.

Aksels far tjener også penge, og når han er hjemme i Danmark, bor han nogle gange i kollektivet, men Astrid vil have deres samliv økonomisk adskilt. Han skal kun betale til sønnen. Selvom de stadigvæk er kærester, ejer de ikke hinanden, de har deres frihed begge to, og det skal ikke være økonomien, der binder dem sammen. Sådan tænker og agerer hun.

Astrid har en let gang på jorden, som hendes mor altid har påpeget.

Selvom hun er enebarn, og måske er det netop på grund af det, har hun altid haft det nemt med andre mennesker.

Astrid vælger selv sine venner, kærester og mænd, og ligesom i pengesager har Astrid aldrig været nærig med hverken den ene kategori eller den anden.

Siden hun opgav jobbet som pædagog, og det er efterhånden flere år siden, har hun arbejdet i Huset. Først var det Radio-værkstedet, hvor hun ikke fik løn for sine projekter, siden sammen med kvinderne fra Kvindehuset, hvor den kvindepolitiske vinkel var det vigtigste, men hvor det tog hundrede år, før de blev færdige med noget som helst. Den tid er slut nu. Hvis der er noget, Astrid ikke gider mere, er det at arbejde i fælles projekter.

I de sidste par år har hun lavet sine egne programmer om kvindelige kunstnere, kvinders arbejdsforhold, kvinder i ulande, og hun har rejst og fulgt nogle udviklingsprojekter, og det
var i forbindelse med sådan et i Bangalore i Indien, hun mødte Aksels far.

Astrid kommer stadig i Kvindehuset i Gothersgade, og hun er også stadigvæk aktiv og hjælper til, når der er kvindefestival-ler. Hun hjælper også gerne med til at lave pressearbejde, men det er blevet sådan, at hun adskiller sit lønarbejde fuldstændigt fra det kvindepolitiske.

Astrid fylder, når hun kommer ind i et rum. Ikke fordi hun er stor og tyk, men fordi der er en aura af bevægelse om hende. Det gælder det store, lyse hår, der bevæger sig, det gælder Astrids mimik, en mund, der gerne vil tale og grine, det gælder hendes armbevægelser, og det gælder hendes øjne. Hun er en kvinde, der bliver lagt mærke til.

Fordi hun skal til ansættelsessamtale i dag, har hun gjort mere ud af sig selv, end hun plejer. Håret er børstet en ekstra gang, der er bundet et stort og spraglet blåt og grønt tørklæde om det, hun har tegnet øjnene op med en sort stift, læbestift er der også kommet på, det er heldigvis blevet tilladt igen at bruge læbestift, også når man kommer i Kvindehuset. Og så har hun en ny blå silkekjortel på. Hun har ikke fortalt de andre, hvor dyr den har været, hvor hun har købt den, eller at den er af silke. Hendes mor ville så gerne give hende den, da de var på shop-pingtur i Magasin.

-	Jeg skal nok følge Aksel i børnehave i dag, siger medkollektivisten.

-	Dejligt, smiler Astrid.

-	Du ser godt ud, fortsætter hun.

-	Tak, i lige måde, siger Astrid automatisk.

-	Åh, hold op, siger medkollektivisten tørt.

-	Jeg kan godt lide de smækbukser der. Sådan nogle havde jeg engang.
- Åh, hold op, fortsætter den anden. Du behøver ikke bruge energi på at smigre mig. Jeg er ikke til faids for den slags.

Astrid dupper lidt Musk Oil no. 6 bag øret, finder cyklen frem og kører fra kollektivet på Frederiksberg til Radiohuset.

Det er en fast stilling som programmedarbejder, hun har søgt i familieredaktionen. I forvejen kender hun redaktionslederen, Kirsten, der har antaget flere af hendes programmer, men der er andre med i ansættelsesudvalget, ved hun, og det bliver spændende. Ja, spændende er det rette ord.

Det er ikke, fordi Kirsten har sagt noget til hende endsige opfordret hende til at søge. Det er et offentligt opslag, så Astrid ved, at der givetvis har været i hundredvis af ansøgninger både fra freelancere som hende selv, men også ansøgere udefra.

Alligevel har hun en rigtig god fornemmelse af, at det nok skal gå.

Astrid bliver kaldt ind i mødelokalet.

Ansættelsesudvalget består af tre mennesker. Astrid kender dem alle.

Kirsten rejser sig op, giver hånd og præsenterer.

Dels er der en menig medarbejder fra familieredaktionen, så er hun der selv som redaktionsleder, og så er kanalchefen der, og det er Lasse, Lasse, som engang var militærnægter og leder af Radioværkstedet. Han er blevet kanalchef, og det kommer ikke som en overraskelse for Astrid. Hun er flere gange løbet ind i ham siden deres lille affære.

Lasse er blevet gift, ved hun.

Astrid sætter sig ned, og Kirsten byder velkommen og oplyser, at Astrid, som de alle ved, har lavet flere udsendelser for dem, og de kender hendes programmer.

Astrid tager selv ordet og fortæller om de programmer, hun godt kunne tænke sig at lave fremover. Efterfølgende trækker
hun linjerne op for, hvad hun mener, visionen skal være for familieredaktionen i fremtiden, både hvad angår familiestof i indland, udlandet og i ulandene. Det sidste er hendes spidskompetence, pointerer hun.

Lasse siger ikke særlig meget, men Astrid kigger indimellem på ham med et glimt i øjet.

Faktisk elsker hun sådanne nogle situationer, i modsætning til andre, der måske vil synes, de er akavede.

Lasse ser ud til at tilhøre sidstnævnte gruppe.

Astrid morer sig. Hun leger en leg. Hun nyder det.

Hver gang hun nævner ordet sex i sin fremlæggelse, og det ord bruger hun flittigt, ikke kun i forbindelse med sex som sex, men også bare som ordet for køn, udfordrer hun Lasse ved bevidst at stirre på ham et kort sekund, for hun kan se, hvor pinligt han synes, det er. Det synes hun ikke. Det er så mange år siden.

-	Din kone, arbejder hun ikke for Danida? spørger Astrid Lasse direkte.

-	Jo. Han nikker.

Astrid har sin research i orden, og hun har lovet sig selv, at hun på et eller andet tidspunkt med vold og magt skal formulere ordene din kone, Lasse. Få de ord flettet ind undervejs i ansættelsessamtalen. Ikke som nogen trussel over for Lasse, det er slet ikke sådan, hun ser på det, men bare som en banal oplysning om, at hun ved noget. Hun og Lasse har haft noget sammen, som Lasses kone ikke er med i, eller noget i den stil. Og det kan da bare gavne alle, kan det ikke?

-	Du får besked ret hurtigt. Vi tager en beslutning allerede i løbet af i dag eller i morgen, så senest i overmorgen, afslutter Kirsten.

-	Bliver det per telefon eller brev? spørger Astrid.
-	Vi ringer eller skriver. Måske i intern post, ikke? Du har en postbakke her, ikke? Kommer an på beslutningen.

Kirsten trykker Astrids hånd.

Astrid har ikke en helt klar fornemmelse af, hvad Kirsten synes om hende, mens hun bliver fulgt ud.

-	Hvor har du købt den flotte kjortel? spørger Kirsten hende. Den er af silke, kan jeg mærke, siger Kirsten lavt. Den må have været dyr.

-	Ja, sig det ikke til nogen. Jeg elsker den. Det er en gave fra min mor.

-	Jeg elsker de farver, siger Kirsten.

-	Det kan jeg se, siger Astrid.

-	Jo, det gik vist meget godt, fortæller Astrid de andre i kollektivet over middagen om aftenen.

Men man ved jo aldrig.

Dagen efter ringer Kirsten hende op.

Astrid har fået jobbet.
Otto, Niels, Kirsten

- Vi må tale om det hele i juleferien. Jo, jeg skal nok komme hjem til jul. Otto taler i telefon først med sin mor, der har ringet ham op fra Fanø, og så med sin far.

Han havde regnet med, han lige kunne få et par timer på øjet inden festen om aftenen, men han er forsinket med det hele. Ikke fordi han arbejdede over, men han blev hængende i Radiohuset efter arbejdstid for at snakke.

Alle diskuterer, hvad der foregår i Berlin. Muren er faldet. Østberlinere strømmer ind i Vestberlin, de bliver ikke standset, hverken bilister eller spadserende.

Otto har fulgt med i nyhederne det meste af natten, først og fremmest de danske. Nede ved Forstærkerhallen, hvor de kan se BBC og de tyske stationer, har han sammen med en lille nysgerrig flok opholdt sig til den lyse morgen, og så har han været på arbejde bagefter.

Nu er han for en kort bemærkning hjemme og vende i den lille andelslejlighed, han har købt for nylig.

Hans forældre har ringet mange gange, kan han forstå. Ottos
far vil blive ved med at være kommunist til sine dages ende, og det der med, at Otto har været med Next Stop i Moskva i år, syntes hans far var mere end mærkeligt.

Anklagen mod USA’s missilpolitik, som Next Stop Nevada handlede om, kunne faderen billige, men kritik af arbejdernes hovedstad, den storslåede by, det socialistiske Moskva, er Otto blevet småuvenner med sin far over. Og faderen vinder hele tiden diskussionerne, hans talegaver er simpelthen meget bedre end Ottos.

Otto hader det. Hver gang de diskuterer, bliver han til sidst talt stum og tavs af sin far. Og det tager ham flere dage at blive sig selv igen, når han har været hjemme på Fanø og har været underlagt betonkommunistisk propaganda.

Hans far er fuldstændigt bestyrtet over, hvad der foregår i Østberlin og Vestberlin, og han er utilfreds med, hvordan urolighederne, som hans far kalder det, bliver dækket af Huset.

Og hvorfor gør Otto ikke noget for alsidighedsprincippet? Skulle det forestille at være public service, det, der bliver sendt ud?

Ottos forældre har endelig fået fjernsyn, og hans far kan ikke forstå, hvorfor de på fjernsynet skal se de jublende scener igen og igen fra Muren i Berlin, hvor DDR’s soldater og grænseværn lader de uvidende østtyskere, som han kalder dem, komme igennem.

Men Otto skal bare se, det vil ikke vare længe, så lukker man Muren igen, og østberlinerne vender hjem.

Det eneste, Otto og han kan enes om, er frygten for, at det skal ende i et blodbad.

Og det andet medie, TV2, som er gået i luften sidste år, er endnu værre, mener hans far.

- Alle de amerikanske imperialistiske reklamer, siger han far,
hvad skal vi med dem i Danmark og alle de serier fra udlandet? Otto, du må love aldrig at begynde at arbejde for dem!

Det har Otto heller ikke tænkt sig.

-	Lad os tale om det hele i juleferien, gentager Otto, jeg er på vej ud ad døren.

For de taler jo heller ikke sammen, det er hans far, der holder enetaler.

-	Der er flere uger til jul, klager hans far sig pludselig. Der kan ske meget inden.

Hans far er ved at blive gammel. Måske er han rigtig bange? Måske er det ikke bare ord?

En pludselig, men ganske kort, ømhed opstår hos Otto.

-	Der kommer ikke til at ske noget hjemme hos jer, forsøger Otto.

Men det skulle han ikke have sagt, nu kører hans far frem igen med sine kommunistiske floskler.

Ottos far har været i Sovjetunionen et par gange, han er blevet ført rundt, men efterhånden er han blevet blind som en muldvarp, så hvad han ser og oplever, er kun, hvad der nøje er blevet valgt ud til ham. Og hans fars billede af arbejdernes hovedstad Moskva er noget helt andet end det, Otto mødte, da han var med gruppen Unge for Fred i Moskva i år.

Sådan som flere af de unge og deres bands blev behandlet i Moskva, da de skulle lave koncerter og afholde demonstrationer, var værre end noget andet, han har oplevet i hele sit liv i noget vestligt land.

Overgreb, magtanvendelse, magtens og partiets arrogance. Og det kan hans far ikke forstå, og det kommer han aldrig til at forstå.

-	Tiden er løbet fra dig og kommunismen, ryger det ud af munden på Otto, og hans far bliver helt tavs.
-	Det kan du ikke mene, råber hans far og lægger røret.

-	Otto går kapitalens ærinde, kan han høre sin far sige til moderen bagved.

Otto får ondt af hende. Tænk at leve sammen med den gamle ronkedor og være tvunget til at høre på ham dag ud og dag ind.

-	Mor, vi ses til jul. Jeg må løbe.

Otto ved, hans far er skuffet over ham og betragter ham som klasseforræder.

Der er fest i deres Next Stop-gruppe denne novemberaften.

Det er hverken på grund af den forestående jul eller Murens fald. En fest med band, mad, øl og diskussioner om, hvad der nu skal ske.

Er den kolde krig endelig forbi?

Skal de rejse til Beijing næste gang? Skal de prøve at vælte det kommunistiske styre i Kina af pinden?

De har storhedsvanvid alle sammen, det ved Otto godt. De er euforiske, også Otto, for tænk, man kan rejse ud i verden, være en del af en gruppe fra et lille land og alligevel være med til at påvirke verdenshistorien bare en lille smule, en lille sten i vejen, og det er godt nok for ham.

I baren taler Otto med en af de andre, der var med i Moskva, en brun fyr med rastahår. Otto fortæller om sin far.

-	Det er da bedre at have en kommunistisk far, trods alt, end et skide reaktionært røvhul af en far, som jeg har, siger rasta-manden.

En ung pige med lange ben og langt, lyst hår sejler op imod dem. Hun har fået meget at drikke, eller også har hun røget for meget tjald.

-	Hej Otto, snøvler hun.

Det er Clara, Niels’ og Kirstens datter, der ofte er med til møderne og festerne. Otto plejer ikke at tale ret meget med hende,
hun er kun 17 år og en af de yngste, og hun har ikke været med på rejserne.

-	Kan du ikke tage mig med til Østberlin? siger hun og hænger ind over ham.

-	Jeg beundrer dig sådan, fortsætter hun.

-	Skal jeg ikke følge dig hjem? spørger Otto.

-	Gerne, svømmer Clara hen.

-	Jeg tror, du trænger til at sove.

Clara er mere end glad for, at Otto tager hende om skuldrene og fører hende ud på gaden.

Pludselig forsøger hun at komme til at kysse ham.

Otto lader hende gøre det.

Men så stopper han op.

-	Nej, du er for beruset.

Hun ser skuffet ud.

Otto får stoppet en taxa.

-	Vi tager hjem til dig, ikke? mumler hun.

Otto hopper ind i vognen sammen med hende.

Otto spørger Clara om hendes adresse, som hun skuffet fremmumler.

På bagsædet lægger Clara sig ind til Otto, men han sidder selv stift op.

Han har ikke drukket mere end et par øl.

Otto ringer på villaens hoveddør, mens Clara nærmest små-sovende hænger op ad hans side.

Niels åbner.

-	Hvor er det pænt af dig.

Niels kalder på Kirsten, der kommer ud og får Clara bugseret ind i entreen og videre op ad nogle trapper.

Niels inviterer Otto ind.

I en af de store stuer går fjernsynet, og en radio er også tændt.
Der ligger bøger og blade mellem blomster i vaser, og der er masser af kunst på væggene. Og hunden Balder ligger og bobler i sin kurv uden at lade sig forstyrre af en gæst.

-	Sid ned, Otto. Må jeg byde dig på en drink? Eller kaffe og cognac, måske?

Og så udspørger Niels Otto om turen til Moskva, Next Stop, de unge, det politiske, opgøret med kommunismen, er den kolde krig forbi? Og videre til deres arbejdsplads? Hvad er Husets fremtid? Hvad er den største public service-opgave? Og hvad mener han om, at monopolet er brudt nu?

Otto taler og taler, han er velformuleret, har sine klare meninger.

Niels hører på ham, bidrager også.

Kirsten kommer ned.

Clara er faldet i søvn, smiler hun.

På intet tidspunkt spørger de ham om, hvor meget deres datter har drukket.

Det er alligevel lidt mærkeligt, synes Otto. Men her i huset er der åbenbart vigtigere ting at tænke på og tage sig til.

Selvom Otto ikke er tæt på Clara, ved han, at Clara hænger ud med lidt for mange, og at hun lidt for ofte bliver fuld.

Men i aften konstaterer han, at det i hvert fald ikke er endt med, at hun er gået med en eller anden tilfældig hjem.

Hvor er det befriende at sidde her og tale.

-	Lad mig følge dig lidt på vej hjem, siger Niels. Og Balder, kom her!

Hunden springer op på hans mindste vink.

Niels finder hundesnor og pose, Balder står allerede forventningsfuld på trappen og venter på dem.
Kirsten, Otto, Yasemin

På Kirstens kontor i familieredaktionen er der altid rent, fordi hun selv fejer og vasker af en gang imellem, men flere steder på kontorerne rundtom og også i studierne er der ofte småbeskidt, synes Kirsten.

Heldigvis er det ikke så ofte, hun skal opholde sig flere timer i studierne, kun når hun som redaktør skal høre noget igennem og komme med kritik og råd.

Men i aften er Kirsten tvunget til at opholde sig herinde i et af de nye digitale studier sammen med teknikeren Otto for at færdiggøre en radiodokumentar, der er versioneret, oversat fra tysk til dansk, om Tjernobyl.

Det er fem år siden, atomreaktor-ulykken skete, og en lille gruppe tyske dokumentarister har lavet et spændende radioprogram, som Huset sender. Og det er Kirsten selv, der har stået for at få oversat og indtalt de danske stemmer. I aften skal de færdigmixe udsendelsen.

Det generer Kirsten meget, at der er blevet så beskidt alle steder, men det er svært at komme til at gøre rent inde bag ved
skrivebordene og de nye pulte. Hvis rengøringen skal nå alle rummene igennem, er der ikke tid til at gå på knæ og tørre kablerne af ét for ét.

Kablerne ligger frit fremme på gulvene, så der samles hurtigt støv og skidt rundt om dem. Det er, fordi ingen af rummene er lavet til EDB, eller IT. Rummene er små, og de fleste af kablerne er blevet trukket hen over gulvet og er ikke indbygget i væggene.

Det er ofte rengøringsdamen Yasemin, der gør rent i studierne, og hun har fortalt Kirsten, at deres leder har sagt, at de skal passe på ikke at bruge alt for meget vand med al den elektricitet, der ligger på gulvet.

Otto er med i gruppen af redigeringsteknikere, der for et par måneder siden har været i London og fået kursus i både indkøb og drift og har sat to nye studier op.

Der er ingen båndmaskiner herinde, de er erstattet af én stor computer, og Otto er en af de første, der kan redigere elektronisk, og netop i sådan en udsendelse, som er en versionering med stemmer, der skal mixes hen over noget andet, er elektronisk redigering en stor fordel frem for den analoge, siger han.

Det går så hurtigt med den teknologiske udvikling, synes Kirsten.

Otto har forklaret hende, at det ikke kommer til at vare længe, før de ikke behøver at optage lyd og filme på bånd mere, men kan optage elektronisk og bagefter overføre materialet direkte til computeren.

Kirsten spekulerer over, om hun skal ringe hjem og høre, hvordan det er gået med Clara til årsprøven. Clara går i gymnasiet, men hun laver kun det mest nødvendige af lektier. Det vil sige meget lidt, derfor skal hun gerne kunne præstere noget mere til årsprøverne og eksamen.

Kirsten glæder sig til, at Clara bliver færdig med gymnasiet,
ikke fordi hun gerne vil, at Clara flytter hjemmefra, men Claras alt for nonchalante holdning til skolearbejdet passer så dårligt med Niels’ indstilling til livet og arbejdet.

Kirsten er gift med en perfektionist. Niels stiller store krav til sig selv, han stiller store krav til Kirsten, som hun også fagligt er vokset af, det ved hun godt, han stiller store krav til alle, derfor også til Clara, men Clara er ligeglad. Hun har sin egen far. Hvorfor skal hun høre på Niels? Og Kirsten døj er med at være mægleren mellem de to, ikke fordi de skændes derhjemme, men fordi deres helt åbenlyst forskellige væremåder står i skarp kontrast til hinanden. Indimellem synes Kirsten, hun selv forsvinder helt i det. Den eneste, Niels ikke stiller krav til, er Balder, hans elskede collie. Den behøver ikke at blive opdraget på, siger Niels, for den adlyder ham i et og alt.

Måske skulle hun spørge Otto lidt ud om Clara? Hvis de to da stadigvæk ses i Fredsgruppen? Men Clara kommer der vist ikke mere.

Kirsten og Otto har været i gang i et par timer nu, de mødtes klokken fire.

Der bliver banket på døren. Det er Yasemin med sin rengøringsvogn.

Kirsten smiler til hende.

-	Du behøver ikke gøre noget særligt herinde i dag, siger Otto, vi skal være her mange timer endnu.

-	Nej, hov, stop, Otto, selvfølgelig skal Yasemin gøre rent herinde. Vi holder en pause.

Otto forlader studiet for at gå op i kantinen og hente kaffe og vand til dem.

Yasemin er en gift kvinde nu med enæggede drengetvillinger, Erkan og Berkan på otte år, og en efternøler, Medina, på et år. Det har hun fortalt Kirsten.
Yasemin begynder at støvsuge, mens Kirsten løfter benene.

Så vasker Yasemin gulvet, Kirsten løfter ben igen. Og Yasemin tørrer pulten forsigtigt af med en tør klud og også skærmen.

-	Hvordan går det derhjemme? spørger Kirsten. Hvordan klarer den lille sig uden dig?

Yasemin kigger ned ad sig selv og opdager, at hun er våd foran på kitlen. Hun har glemt, at hun skulle skifte indlæg i bry-steholderen, der er kommet mælk.

-	Jeg ammer kun, når jeg er hjemme. Jeg troede egentlig, det ville stoppe nu, hvor jeg er begyndt med flasker.

Yasemin læner sig let klagende op ad sin rengøringsvogn.

-	Det må være så dejligt, siger Kirsten, med sådan en flok børn, det kunne jeg godt have tænkt mig. Vi var fire derhjemme, men jeg har kun selv en datter.

-Åh, siger Yasemin, jeg vil ikke have flere børn. Det må være slut nu.

-	Men min lille pige er elsket og overforkælet af brødrene og faderen. Medina skal få den bedste barndom, man kan forestille sig. Hun skal vokse op, gå i skole og uddanne sig, til lige hvad hun vil, og gifte sig, med hvem hun vil.

-	Hvor er du heldig, siger Kirsten, og Medina er heldig med dig.

Kirsten ved godt, for det har Niels fortalt hende, at Yasemin for år tilbage ikke kunne læse, men det kan hun nu. Sådan er hendes Niels, han hjalp Yasemin, selvfølgelig gjorde han det, han bekymrer sig om mange ting og andre mennesker, og det er det, hun holder af ved ham, elsker ham for.

-	Jeg skal ikke have flere børn, siger Yasemin. Tre børn er nok.

-	Du må jo gøre noget.

-	Men hvad?
-	P-piller, siger Kirsten. Du må tale med din læge.

-	Så får min mand det at vide.

-	Det behøver han ikke, hvis du ikke vil have det. Skal han ikke vide det?

Otto vender tilbage med kaffe og vand.

-	Der skete noget med skærmen, jeg har bare tørret den over med en tør klud, siger Yasemin.

-	Nå, det er ikke noget, siger Otto. Der er strømbesparelse

på.

Han trykker på en tast, og skærmen lyser straks op igen med en masse spor med forskellige farver på.

Otto trykker på en anden tast, og de kan høre en lille pigestemme på russisk.

-	Kom op til mig i morgen i familieredaktionen, siger Kirsten. Vi finder ud af noget.
Lasse

Det virker mørkt derude denne decembermorgen, selvom klokken er lidt i ni.

Kalenderlyset er tændt, da Lasse får kæmpet sig ud i køkkenet på sine to krykkestokke.

Hun har glemt at slukke det.

Lyset er brændt flere dage ned og nærmer sig den 24.

Lasse smider sig på køkkenstolen og puster irriteret lyset ud.

Han hader kalenderlys, han hader december måned og jul, og i år er det værre end tidligere, for Lasse har været sygemeldt i mere end en måned. Han tænder for transistoren i køkkenet.

Sovjetunionen eksisterer ikke mere. I stedet er der oprettet en sammenslutning af de gamle lande i den tidligere union.

Nu hedder det Rusland igen.

Lasse har aldrig været tilhænger af Sovjetunionen, han har været trotskist, men det er, som om alt er ét fedt nu, alle er bare imod alt, der lugter lidt af kommunisme og socialisme. Efter Murens fald og Sovjetunionens sammenbrud er der frit valg på
alle hylder til at skyde det hele ned, sønder og sammen, men der må være en vej frem.

Lasse kan ikke gå for tiden eller stå, hans ben fungerer ikke. Og lægen har ordineret, at han bliver hjemme og tager den helt med ro. Han skal lave så lidt som muligt, helst bare ligge i sin seng, sådan er ordren.

Lotte har dækket morgenbordet, og der er kaffe på kaffemaskinen, men hun er gået, hun skulle til flere møder, hun har travlt som sædvanligt.

Det begyndte at gå skidt med Lasses ben, da han rejste med sin kone til Bhutan, hvor hun var på mission for Danida. Ikke nogen længere tur, bare fjorten dage, og han var medfølgende ægtemand og skulle som sådan ikke arbejde, men det, der skulle have været en slags ferietur for ham, og hvor de skulle have haft tid til nogle dage alene sammen, blev i stedet et mareridt, for Lasse blev syg, fik en infektion, der udviklede sig og satte sig i benene. Da de kom hjem til Kastrup, kunne han ikke gå selv og blev afhentet i kørestol ude i gaten.

Ingen kan finde ud af, hvad han fejler. Lægen siger: infektion tilsat stress. Lasse hader det ord, stress, han?

Men kroppen har sagt nej tak til hans hjerne. Han er tvunget i knæ, han kan ikke bruge benene, han kan ikke komme rundt uden stokkene.

Måske er det kommunismens og socialismens sammenbrud, der har sat sig i hans ben, sagde Lotte en dag til ham.

Meget morsomt. Slet ikke sjovt, og han blev sur.

Det er ikke, fordi det gør ondt, der er bare ingen kræfter.

Der skal hvile til og optræning, og det går langsomt fremad.

Lasses læge siger, at der ingen tegn er på, at han kan komme tilbage på arbejde på denne side af nytår.
Lasse skyller to kopper kaffe ned, spiser yoghurt og brød, får krabbet sig ud i brusebadet, hvor han må bruge en badestol.

Han får badet, barberet sig, skiftet tøj og kommer tilbage i sengen.

Han har i hvert fald seks timer, før Lotte kommer hjem igen.

Telefonen er rykket ind i soveværelset med en forlængerledning på. Han har fået lavet sig en slags mobilt skrivebord med en stor sengebakke, som han kan arbejde ved.

Til Lotte fortæller han, at han udelukkende bruger sengebakken, når han skal læse. Og ved siden af ham på sengebordet ligger også en stak romaner, rejsebøger og biografier.

Han må ikke arbejde, helst heller ikke engang høre radio eller se tv. Høre radio gør han nu alligevel, for Lasse lever og ånder for radio, hvis man slukker for radioen, så slukker man for Lasse.

Lasse slukker for julestjernen, som Lotte har hængt op i soveværelset.

Den jul! Den har aldrig sagt ham noget, ikke engang da han var barn.

Det føles, som om der er ved at komme lidt flere kræfter i benene, efter at han har fået sig anbragt med puder i ryggen, sengebordet foran sig og hentet den diskrete bunke papirer og tegninger frem fra chartekket under sengen.

Lotte og Lasse har ikke fået børn, så de begyndte at gå til behandlinger på en fertilitetsklinik tidligere på året, men resultatet er udeblevet.

De sidste måneder har der ikke været den store aktivitet under dynerne på grund af Lasses slappe ben, i forvejen er det heller ikke, fordi de er de mest seksuelt aktive, selvom klinikken og ønsket om barn ellers havde fået sat lidt mere gang i lidenskaben.
Lasse mente, de skulle holde en pause på klinikken, hans tilstand taget i betragtning, men Lotte, der altid har været praktisk, synes ikke, det er en god undskyldning, så hun er fortsat på klinikken på den måde, at hun manuelt klarer at fremskaffe et lille glas med de dyre dråber i, når hun forud har målt den rigtige temperatur og det rigtige tidspunkt på måneden. Glasset bringer hun hen på klinikken, og det har hun gjort nu to gange.

Lottes diagrammer tegnet ind i skemaer hænger i soveværelset.

På den måde passer de så fint sammen, smiler Lasse for sig selv, med deres skemaer, deres diagrammer, deres sans forvisioner, praktisk planlægning og udførelse af idéer.

Men Lasses skemaer og planer handler om Husets fremtid.

Han ved, der skal ske noget, radioen er under hårdt pres. De unge gider ikke høre Husets radioprogrammer. Hver uge sender Huset godt nok et ungdomsprogram, der stadigvæk har mange lyttere, men også det program er i stærk konkurrence med flere og flere reklamefinansierede radiostationer, der sender pop, rock og selv klassisk.

Monopolet er brudt. Både hvad angår fjernsyn og radio. Der skal tænkes i nye baner.

Lasse er i gang med det store fremtidsscenario, han tegner diagrammer, skriver noter om idéer og visioner.

Der skal et opgør til med kultureliten. Huset skal være folkets radio, der skal omstruktureres, der skal nye chefer ind, nye ledere og mellemledere, nyt indhold og også nye medarbejdere. Ellers overlever Huset ikke.

Lasse kan sin Habermas, offentlighedsteorien om det private, det offentlige, det politiske og det kunstneriske.

Der skal ske overskridelser mellem de forskellige sfærer, ellers får man ikke fat i den almindelige dansker, der skal opfatte
radioen som sin ven, sin underholder, sin oplyser. Public service eller folkets tjener. Det kan de andre kommercielle stationer ikke hamle op med.

Lasse tænder for transistoren, der står ved sengebordet.

Klokken er 12.

Den gamle jingle med optagelsen af klokkerne fra Rådhuspladsen irriterer ham voldsomt. Hvor er den alt for gammel og fortærsket. Hvis man er ung og hører den, står man af, så gider man slet ikke at høre mere. Der skal fornys. Der skal forkortes, der skal mixes. Det skal lyde ungt og først og fremmest anderledes.

Ingen kender til, at Lasse er i gang med et større planlægningsarbejde.

Han er i gang med at gentænke og udforme alle tre radiokanalers profil, selvom han egentlig kun kender den ene af dem til bunds, den, hvor han arbejder.

Dagene i sengen går med nøje at lytte til alle tre kanaler fra morgen til aften, skrive ned, hvilke værter der er, tjekke op med Medieforskningens tal, som han nåede at få rekvireret inden sygelejet, hvor mange lyttere der er, og lægge strategi ud fra det.

Lasse har vendt det påtvungne sygeleje om til en lang og koncentreret tid til analyse af, hvordan Huset skal navigere ind i fremtiden.

Han er stadigvæk medlem af sin socialistiske klub, som godt nok er svundet kraftigt ind i antallet af medlemmer, men den er der endnu, og de holder møde en gang om måneden.

Lasse har af gode grunde ikke været der de sidste gange, og det bliver helt hen i det nye år, før han kommer igen, men så vil han også fremlægge et lille udsnit af sin plan for den kommende Folkets Radio. Som regel nikker de bare til hans planer. Men så får han i det mindste øvet sig i argumentationen.
Telefonen på natbordet ringer. Det er en fra undervisningsafdelingen. Lasse har meddelt, at hvis der opstår et akut problem, noget, han kan svare på eller skal svare på, må der gerne ringes, og han har også holdt et par få møder hjemme hos dem i køkkenet, mens Lotte var på arbejde.

Bagefter fortalte han hende, at der havde været nogle kolleger på sygebesøg, og undgik behændigt at fortælle, at det faktisk var et ledelsesmøde for hans kanal.

Undervisningsafdelingen vil høre, om de kan regne med ham som konsulent i det nye år, som de plejer? Og selvfølgelig kan de det. Og de må gerne meddele tilbage, at det går meget bedre.

Lasse kigger på sine diagrammer for undervisningsafdelingen, denne store klump bestående af efterhånden gamle og efter hans mening halvt udtjente medarbejdere. Det er, som om de bliver parkeret der, når ingen afdelinger kan bruge dem mere. Tjenestemandsansættelse, han hader det fænomen, betyder, at medarbejderne nærmest bliver båret ud i kiste. Ubrugelige medarbejdere, der ikke kan fyres. Der er alt for mange af dem, og i fremtiden skal der ikke ansættes tjenestemænd, der skal ansættes folk på tidsbegrænsning eller almindelige ansættelser, så man kan fyre, ligesom man gør alle andre steder. Hvorfor skal det være så specielt i Huset?

Telefonen ringer igen. Det er Lotte, der lyder helt mærkelig, synes han.

-	Er der sket noget? spørger han.

-	Har du fået frokost? spørger hun.

-	Ikke endnu. Jeg står op og finder noget.

-	Hvad laver du? Læser du?

-	Jeg er i gang med avisen, lyver Lasse.

-	Jeg kommer hjem og spiser frokost. Jeg tager noget med.

-	Hvorfor? spørger Lasse.
Nu skal han have det hele pakket sammen, alle planerne, som Lotte kender til, men ikke ved, at han bruger så mange timer på hver dag, når hun er på arbejde.

- Jeg har en glædelig nyhed, siger hun.
Kirsten, Lasse, Ole, Niels

Selvom hun har travlt, er det en dejlig morgen.

Solen skinner, det er juni måned. Der er endnu kun forårstemperaturer, men der er lovet varmegrader op ad formiddagen, der kan komme til at ligne dansk sommer.

Niels og Clara sover begge endnu, og Kirsten har ikke villet vække nogen af dem.

Hun ved ikke, hvad Claras planer er for i dag. Clara kom sent hjem i går, for tiden arbejder hun som bartender i Indre By. Hun er ung, hun skal nok finde ud af det.

Og Niels kom også relativt sent hjem, direkte fra lufthavnen. Han har været på reportagerejse i Frankrig, og det er gået godt. Han var glad for at komme hjem, og Kirsten beundrede hans solbrændte ansigt, stolt over ham, som hun er, og de drak champagne til midnat, og bagefter elskede de med hinanden. Hendes krop har det i dag, som om hun er ung. Hun synes, hun har kræfter som en bjørn.

Niels’ Volvo står forrest i indkørslen, og den skal hun bare
tage, mumlede han her til morgen, for han holder fri i dag efter sin rejse.

Kirstens egen lille, røde Fiat Uno står inderst i garagen. Normalt kører hun ikke i bil på arbejde, hun cykler, men i dag er der fællesmøde for mange af lederne i radioen og fjernsynet ude i Kontorhuset, og der er for langt, så hun kører i bil derud.

Balder ligger og sover i sin kurv, hun når ikke at lufte den, men hun er også sikker på, at Niels, lige så snart hun er kørt, springer ud af sengen for at gå tur med den og give den mad. Collien er halvgammel, den hører ikke godt mere, og den sover mere end før.

Kirsten skænker sig en kop kaffe fra kolben, der står på kaffemaskinen og holder sig varm, hun synes stadigvæk, en kaffemaskine er en god opfindelse, praktisk, men Niels og også datteren Clara hader den lumre kaffe, som de kalder den. Hun lader den stå varm til dem, så må de selv om det. Niels kan bedst lide den gammeldags facon med filterkaffe, og Clara drikker vist kun espresso.

Kirsten får pakket sine ting og går ud i indkørslen.

Bagagerumsdøren på Volvoen står åben, kan hun se. Niels har ikke fået lukket den, efter at han tog sine kufferter ind i går. Ligner ham ikke. Hun smækker den hurtigt i med den ene hånd, mens hun med den anden hånd tjekker, om hun har fået sin mobiltelefon med. Den ligger i cowboyjakkens brystlomme.

Det er endnu relativt nyt for Kirsten med mobiltelefon, først var hun imod den, det har passet hende fint, at man ikke kan få fat i hende alle steder hele tiden. Men man kan jo slå den fra, som Niels fik forklaret hende.

- Du behøver jo ikke at tage den morgen, middag og aften.

Og nu har hun vænnet sig til den. Hun er glad for den, også når Niels er i udlandet, selvom det er hundedyrt at ringe uden
for Danmarks grænser. Selvom det er en arbejdstelefon, passer Kirsten på med ikke at misbruge frynsegodet.

Der er som sædvanligt meget morgentrafik, og Kirsten er glad for, at hun ikke hver dag skal køre i bil. Hun kører ikke så hurtigt, for Niels’ Volvo er større og sværere at navigere med end Fiaten.

Kirsten hører i et indslag i Morgenradioavisen, at der i Danmark nu er omkring 750.000 mobiltelefoner. Det undrer hende alligevel, at der er så mange, og en ekspert udtaler, at antallet vil vokse drastisk de næste år.

Til sidst i Radioavisen bliver der i Vejrudsigten sagt, at temperaturen i dag vil komme op på over 25 grader, en pæn varm sommerdag i Danmark, selvom det kun er juni måned.

Der er heldigvis masser af plads på den store parkeringsplads foran Kontorhuset.

Kirsten låser bilen og får øje på Lasse, der har parkeret tæt på hende. De vinker til hinanden.

-	Du er heller ikke på cykel, siger hun.

Lasse er blevet rask, og han er vendt tilbage til Huset fit for fight, og han er en af dem, der i dag skal fremlægge visionspapirer på heldagsmødet, som de begge er indkaldt til.

Kirsten har ikke noget særskilt punkt på dagsordenen. Hun er stadigvæk redaktør i familieredaktionen, og både hun og redaktionens medlemmer ønsker egentlig bare, at der ingen ændringer skal ske. Men det er der mange andre, der ønsker, det gør Lasse i hvert fald, det ved Kirsten.

Telefonen ringer i Kirstens cowboyjakke. Det er Niels.

-	Har du set Balder? spørger han.

Selvfølgelig handler det om hans hund, tænker Kirsten lidt skuffet. Ikke noget om, at det er dejligt at være hjemme, eller
tak for den lunkne kaffe, eller tak for en dejlig nat eller den slags romantiske ting. Nej, det er collien.

-	Den ligger vel og sover i sin kurv.

-	Nej, den er der ikke.

-	Den må være i huset et sted. Jeg så den sove i kurven, den tog ingen notits af mig. Den snorkede.

Formiddagsmødet er langt og trættende. Ole, redaktøren fra nyhederne, hendes gamle ven, er der også.

Han og Lasse bruger begge meget tid og mange ord på at forklare, hvordan public service ser ud i dag, og hvordan de regner med, det hele kommer til at se ud i den nærmeste fremtid.

Monopolet er brudt, som om de ikke alle i dén grad er klar over det.

De taler meget, de to mænd, men der er stor forskel på dem. Lasses ord er nøje valgt, han viser plancher for dem med grafer, han er sikker i sin fremlæggelse, der er ikke noget nøl. Ole, derimod, som taler om fjernsynets fremtid i en tid uden monopol, improviserer ud fra stikord på sit papir.

Telefonen ringer igen, og alle kigger med et drillende forarget blik på hende. Ok. Hun skal stille på lydløs, hun ved det godt.

Kirsten smider jakken, der er allerede godt varmt herinde på 14. etage, hvor de sidder, og vinduerne kan ikke åbnes. Der kører noget ventilation, men luften er knastør.

Fordi det er et heldagsmøde, er der bestilt frokost fra kantinen, så de overhovedet ikke behøver at forlade etagen.

Lidt over 12 husker Kirsten, at hun har stillet på lydløs og fisker telefonen frem. Der er flere opkald. Og hun ringer hjem til dem i villaen. Det er Clara, der tager telefonen.

-	Niels render rundt i hele kvarteret og leder efter Balder, fortæller hun. Men mon ikke dyret dukker op, når han er sulten,
eller når han vil hjem i kurven igen, den gamle collie-bjørn, siger hun muntert.

- Du må sige til Niels, at jeg kommer ved firetiden, og jeg kan købe ind på vejen hjem.

Overskriften for eftermiddagen på 14. etage er Det samarbejdende menneske, og der er kommet en konsulent udefra, der skal styre slagets gang de næste par timer, hvor han vil forsøge at få radioens og fjernsynets folk til at arbejde sammen.

Han kan ikke være ret meget ældre end Clara, tænker Kirsten, men konsulenten har åbenbart allerede skrevet en bog om emnet og tager ud og holder foredrag og underviser store firmaer og organisationer.

De fået udleveret papirer om Den lærende situation og Teamworks, Faser mod teambaseret ledelse og Teamets sociale funktioner. Og så skal der efter de teoretiske oplæg fra den solbrændte unge mand, der går i hyttesko og med gul pullover med krokodille på, være rollespil.

Teamrollespil.

Kirsten har i sine unge dage spillet dilettantkomedie, som de kaldte det i skolen på Amager, men siden har hun ikke spillet skuespil. Rollespil, det lyder da meget sjovt. Rollespil om Teambaseret ledelse. Det er noget nyt, Huset prøver at indføre, importeret fra BBC.

Kirsten spekulerer lidt over, hvem i hendes familieredaktion hun mon skulle danne ledelse med, men det er nok at tænke for småt, hendes redaktion vil i en fremtidig kanalstruktur ikke være en selvstændig enhed, den vil blive opslugt af hele kanalledelsen, kan hun forstå, så hun vil sikkert bare skulle være en del af et team i en bredere ledelse, eller noget i den stil. Det er lidt diffust.

De bliver delt op i hold til rollespillet. Kirsten kommer på
hold med Ole. Øvelsen går ud på, at de skal gennemspille et redaktionsmøde, hvor der ingen redaktør er, de er alle redaktører eller menige redaktionsmedlemmer, der har lige meget at sige.

Hvordan kommer de frem til en afgørelse?

Hvordan vil det forløbe?

Der er i alt fire hold, der får ti minutter sidst på eftermiddagen til at fremføre og gennemspille redaktionsmøderne for hinanden. Det er ikke meningen, at de hver især skal diskutere, hvordan de synes, det er gået. Det er kun den unge mand i den gule sweater, der har retten til at opsummere, kritisere, vurdere, rose eller dumpe dem.

Meget udemokratisk, tænker Kirsten. Men hun spiller med.

De sveder alle sammen, der er rigtig varmt nu. Solen står ind i deres lokale. Klokken fire er det slut.

Teamlederen, som han kalder sig, afslutter med at sige, at han vil sende en rapport til dem alle om, hvordan de har klaret sig.

I elevatoren ned får Kirsten tændt sin mobil igen, hun ringer hjem til villaen. Der er ikke nogen på fastnettet. Så ringer hun til Niels’ mobil.

-	Jeg har ringet til dig mange gange, siger han anklagende. Balder er der ikke.

-	Åh nej. Hun ved, Niels er urolig, hun kan høre det.

-	Skal jeg købe ind, spørger hun, på vejen hjem? Hvad kunne du tænke dig?

-	Jeg er ligeglad, svarer han kort for hovedet.

Kirsten kører hurtigere, end hun plejer, men der er myldretid igen på motorvejen, så det går ikke så hurtigt, selv om langt de fleste biler er på vej ud af byen og ikke ind til byen i hendes retning.

Den skide hund, tænker Kirsten. Hun accepterer den, men hun er ikke vild med den, og specielt ikke de sidste år, hvor Bal-
der er begyndt at fælde meget. Og her i hundens alderdom er den begyndt at slå prutter, der lugter fælt.

Niels står i indkørslen, han venter på hende. Og han ser mærkelig sammenbidt ud.

Hun stiger ud af bilen.

-	Sidste mulighed, Kirsten, siger han meget kort for hovedet.

-	For hvad? spørger hun.

Han flår bilnøglen fra hende og åbner bagagerummet.

-	Åh, lyder det omme fra ham i et skrig.

Hun ved det.

Det isner i hende, selvom sveden samtidig løber ned ad ryggen på hende.

-	I den varme! råber Niels. Han er død.
Solvej, Ole

Der er mange ting i Lissabon, der er helt anderledes end i for eksempel København eller andre storbyer, hun har været i.

Lige før gik de forbi en skopudser, der var i gang med at ordne skoene for en kunde, og hele sceneriet med skopudseren og hans kunde var helt specielt, synes Solvej, og det lykkedes hende at få taget et foto: En hvid mand pudser en sort mands sko, og det uden at nogen stimier sammen, fordi det skulle være noget særligt.

Solvej havde ikke forestillet sig, at der er så mange sorte mennesker i Lissabon. Mennesker, der bor, arbejder og lever deres helt almindelige liv i byen, og derfor føler hun sig rigtig godt tilpas, det samme gør hendes søn Samuel, for Samuel lægger trods sin meget unge alder også mærke til, at der er sorte, brune og lysebrune kvinder, mænd og børn ligesom ham rundt om dem, især efter de er kommet ind til hovedstaden.

Solvej og Samuel er på badeferie uden for Lissabon, her har de en lille lejlighed, og der er sol, vand og aktiviteter for børnene
og sågar babysitter, hvis Solvej har lyst til at gå på diskotek eller bar om aftenen, men det siger hende ikke noget.

Til gengæld har hun lokket Samuel med toget ind til hovedstaden, hvor de bor på et lille hotel i Bairro Alto, som skråner stejlt op fra floden. Her skal de overnatte to nætter, ikke mere, før de tager toget tilbage til badeparadiset.

Solvej vil se Lissabon, og femårige Samuel er robust og langbenet af sin alder og følger bare med.

De kom i går ud på eftermiddagen og har kørt i sporvogn, spadseret, købt is og kigget på byen.

Tidligt på aftenen gik de ind på en lille restaurant i Bairro Alto, og hvem sad der? Hvor mærkeligt, Ole, hjemme fra Danmark. Ikke fordi hun kender ham særlig godt, men de arbejdede sammen, dengang hun var i København. Ole er redaktør nu, ved hun, men Solvej har også en mellemlederstilling i Holstebro. Ole er sammen med tre andre mænd, som Solvej ikke kender.

Ole for op og omfavnede Solvej til hendes store overraskelse. Så hjertelige mener hun ikke, de var før i tiden.

-	Hvor sjovt at se dig! Lang tid siden, du er jo i provinsen nu, sagde han. Og hvem er så det? Har du adopteret?

-	Det er min egen. Han hedder Samuel. Samuel, hils på.

Og Samuel hilste på. Og Solvej og søn blev selvfølgelig inviteret til at sætte sig ved bordet sammen med Ole og de andre tre mænd, gamle studiekammerater fra way back, som Ole kaldte dem.

-	De er psykologer, pas på dem, drillede Ole. En gang hvert andet år tager vi en lille tur sammen, og denne gang er det så Lissabon, forklarede han.

De havde alle fire drukket vinho verde, og nej, Solvej kendte ikke den mousserende vin, hun skulle prøve den, og de var fornøjede, og stemningen var helt fin.
-	Og hvad så, Samuel? spurgte Ole, mens Solvej studerede spisekortet.

-	Hvad så, Samuel, så du danskerne spille uafgjort mod hollænderne?

Og det gjorde Samuel faktisk, for han elsker fodbold, og han følger med i EM, hvor danskerne er kommet med på et afbud.

Trods sine bare fem år kender han alle spillernes navne og positioner.

Samuel er en af de ældste i sin børnehave, og han er temmelig forud for sin alder, andre vil kalde ham gammelklog.

Og selvfølgelig så Solvej også kampen sammen med ham hjemme i ferielejligheden.

Det var overraskende hyggeligt at være sammen med Ole og hans venner, så de aftalte, at de skulle mødes alle sammen aftenen efter samme sted og se kampen. Den vigtigste af dem alle.

-	Og det er godt at være mange, ikke også, Samuel? sagde Ole og havde taget om Samuel.

Danmark skal spille mod Tyskland, Danmark er i finalen.

-	Det er fantastisk. Det har vi aldrig prøvet før, forklarede den lidt snalrede Ole til Samuel.

Samuel blev i godt humør, kunne Solvej fornemme, mens hun bebrejdede sig selv, for de ses måske ikke med så frygtelig mange mennesker derhjemme.

Efter Solvej blev skilt, flyttede hun og Samuel til en anden landsby, hvor Solvej købte et lille hus, og her har de nu boet et par år.

Solvej passer sit arbejde, hun er teknisk leder og står for den nye digitalisering, der er på vej, samtidig med hun stadigvæk er almindelig lydtekniker, når det kræves. Hun har mange kasketter, er også sikkerhedsrepræsentant og fagforeningsrepræsen-
tant og er yderst vellidt, men uden for arbejdet er der ikke tid til mange sociale arrangementer.

Solvej har søgt nyt job, faktisk blev hun opfordret dertil. Og denne gang er det en rigtig chefstilling, altså for hele regionalen, og det bliver afgjort i de her dage, mens hun er på ferie i Portugal. Enten vil hun ringe hjem til radioen i morgen fra ferielejligheden, når de er tilbage, eller også ringer hun fra Lissabon i morgen formiddag.

Der er flere ansøgere, og hun har allerede været til første samtalerunde.

Hvis hun ikke får jobbet, er det også ok. Hun har det fint i den stilling, hun har.

Samuel og Solvej ser bedsteforældrene et par gange om måneden. De gamle bor i samme landsby som hendes tidligere kæreste. De er stadigvæk aktive i Indre Mission. Dengang Samuel blev født, fik de noget af et chok, for Solvejs gamle kæreste, som hun var flyttet sammen med igen, og som de troede var Samuels far, er udpræget lys i huden og lyshåret.

Og den gamle kæreste blev trods sit frisind endnu mere chokeret, for selvom han havde indstillet sig på, at Solvej var gravid og skulle have barn, havde han ikke helt forudset sine egne reaktioner, da Samuel først var der.

Der gik kun et lille års tid, så skiltes Solvejs og hans veje. Solvej er nu enlig mor. Men hun føler sig så klar til et lederjob. Hun føler sig stærk, hun er praktisk, hun kan lede og fordele arbejdet, hun har overblik og er god til at løse konflikter. Og lønnen er også højere.

-	Tror du, du kan holde dig vågen så sent i aften? spørger hun Samuel.

-	Selvfølgelig, svarer det kloge barn. Jeg foreslår, siger han, at
vi tager sporvognen op ad bjerget og går hjem og sover en lang middagslur.

-	Hvor har han det fra? tænker hun.

Fem år, snart seks, men har man nogensinde hørt om et barn, der selv på forhånd foreslår en middagslur, så man kan holde sig vågen sent om aftenen?

De tager begge brusebad, Samuel behøver ingen hjælp og klæder sig selv på.

-	Jeg glæder mig, siger Samuel. Ham der Ole kan jeg godt lide.

De fire mænd sidder parat ved det reserverede bord, hvor der er fint udsyn til tv-skærmen. De har sikret sig plads netop her. Der er to fjernsyn på restauranten, der langsomt bliver fyldt op. Og alle skal se finalekampen. Ole og de andre mænd har for længst gjort opmærksom på, at de er danskere, og alle skåler med dem, for portugiserne holder tydeligvis med det lille land, der skal slås mod det store, mægtige fodboldland Tyskland.

De bestiller salater, fisk, blæksprutter og kartofler, cola, vand og vinho verde. Og der bliver skålet, spist og drukket. Kampen går i gang.

Og allerede 18 minutter inde i kampen scorer Danmark, det er Faxe, der scorer det første mål på et langskud. Bordet hopper, og de råber alle sammen.

Samuel morer sig, griner, drikker store colaer og er ved at tisse i bukserne af spænding og for meget cola, og Ole hiver ham med ud på herretoilettet i en vis fart, og de kommer løbende tilbage.

Og folk i restauranten er nærmest med i deres vejrtrækning og deres jubel, når der bliver scoret mål.

Det er en fantastisk aften. Solvej har røde kinder, og portugiserne er glade over danskernes spil mod giganterne.
Hun er forbavset over sig selv, og hun er forbavset over, hvor sød Ole egentlig er over for børn. Det havde hun ikke forestillet sig.

I halvlegen kommer der desserter på bordet.

-	Og portvin skal vi have, vi er i Portugal, for fanden, siger Ole.

Og kan danskerne holde forspringet?

De har Schmeichel, han redder dem. Det ene målforsøg efter det andet. Det er formidabelt. Portugiserne har ikke set noget lignende.

Og ejeren af stedet kommer hen og slår Ole på skulderen.

Samuel sluger Ole med øjnene, registrerer Solvej. Hendes søn holder sig tæt til Ole hele tiden, og Ole synes også om drengen, og alt er, som det skal være, og ejeren siger, at portvinen, det er på huset, det er til og for danskerne, og anden halvleg går i gang.

Og tolv minutter før kampen slutter, scorer Kim Vilfort.

-	Vilfort, Vilfort! råber de alle.

Og så slutter kampen, og danskerne har vundet. Og Ole og de tre kammerater, Solvej og Samuel råber og synger, og Samuel hvisker til sin mor, at det er bedre end juleaften, hans øjne stråler, og de betaler regningen, mens de alle synger:

-	Og det var Danmark, og det var Danmark. Olé, olé, olé ...

Den glade gruppe danskere fortsætter ned ad bjerget ned i

byen og kommer forbi Lissabons telefonhus.

Ole vil ind og ringe hjem for at høre, hvordan stemningen er, og de går alle sammen med ham ind.

Solvej tænker, hvorfor ikke? Hun vil også ringe hjem til en kollega.

Ole kommer ud af boksen.

-	De er helt høje derhjemme, hele landet går amok.

Solvej kommer ud af en anden boks. Hun ser alvorlig ud.
-	Hvad søren er der sket? Fester de ikke hjemme hos jer? spørger Ole.

-	Jo, for søren da, siger Solvej. De fester over det hele. Men jeg har også lige fået noget andet at vide. Jeg er i virkeligheden vildt glad. Jeg skal være chef på regionalen. Jeg har fået jobbet. Den kollega, jeg talte med, vidste det helt sikkert. Jeg skal ringe i morgen. Men det er afgjort.

Ole blegner.

-	Er det afgjort? får han sig taget sammen til at spørge. Jeg troede, de skulle have en med programerfaring.

Solvej forstår ikke situationen.

-	Skal du være chef? spørger Ole.

De andre hujer og synger endnu, mens de forlader telefonhuset, Ole siger ikke så meget.

Samuel kigger på Solvej og kigger på Ole. Men der er ikke rigtig noget sjov med Ole lige nu. Han har trukket sig helt ind i sig selv.

-	Jeg er egentlig lidt træt, siger han. Tillykke med jobbet. Den bedste kvinde vinder, er det ikke det, man siger?

-	Hvad søren, Ole? Er det rigtigt forstået?

-	Ja, svarer Ole tørt. Jeg trænger til at komme væk fra København.

-	Hvad? Dig og provinsen? Det havde jeg ikke forestillet mig, siger hun.

-	Nå, nej, det havde de nok heller ikke. Og det er sikkert heller ikke nogen god idé. Så tja.

I værelset på det lille hotel oppe ad bjerget spørger Samuel, om de skal se Ole igen? For hans skyld kunne de godt se ham igen en dag, siger han på sin egen facon.

-	Måske, svarer Solvej.
Gustav, Solvej

Det er ikke meget, han har set til kvinden med det brune barn. Hvis bare alle deres gæster var så nemme. De to har passet sig selv mere eller mindre. Den første aften kom de til introduktionsmødet på hotellet, og så har han egentlig bare set dem til morgenmad og talt med kvinden den ene gang, hvor hun spurgte om tog til og hotel inde i Lissabon.

Og nu er de tilbage igen, konstaterer Gustav, nede i hotellets morgenmadssalon.

Gustav er skibums om vinteren og guide om sommeren. Det har han været et par år nu, og hvornår han sidst har været i Danmark, kan han ikke lige huske. Og ikke for at prale, han er sindssyg god til at være guide. Skibums er der ikke de store intellektuelle udfordringer i. Det handler om at stå på ski, undervise de gumpetunge lidt på en øvepiste og så feste. At være guide om sommeren, det er noget andet. Der skal planlægges, tales mange sprog, underholdes, styres, modtages klager, gøres noget ved dem, være charmerende både over for kvinderne og også over for mændene og blive gode venner med deres børn.
Gustav mestrer det hele.

Sommeren her på Algarvekysten har gjort hans hud mørkebrun, samme farve som den lille drengs hud, som han bemærkede med et stort smil lige før, da han stod ved morgenmadsbuffeten sammen med drengen og hans mor. Og Gustavs sorte hår glinser, han ligner en fra Sydeuropa.

Men Gustav er pæredansk, født og opvokset i Nordsjælland, student fra Herlufsholm Kostskole for et par år siden, fordi begge hans forældre arbejdede i udlandet.

På et tidspunkt skal han vel i gang med noget, men hvad, det er han ikke lige klar over nu.

Gustavs far er død, han sørger over ham en gang imellem, men alligevel ikke. For Gustav kom aldrig tæt på sin far. Det er mere funktionen far, det at have en far, han sørger over ikke at have.

Gustavs mor er gift igen, han har fået nogle små halvsøskende, men han gider hverken moderens nye mand eller de små.

Han har haft den store fordel i sin opvækst, og det er han stolt af, at han har boet i udlandet, han mestrer sprog, flere uden accent endda. Engelsk, spansk, fransk er piece ofcake og flydende for ham, portugisisk er også næsten flydende nu efter flere sommerophold på Algarvekysten, og han har gamle venner helt fra barnsben mange steder på kloden, kammerater, han holder kontakten med.

Sprog er sjovt, synes Gustav, ligesom musik og sang. Hvor andre læser for indholdets skyld, læser Gustav for sprogets skyld, for ordene i det og melodien. Han kan ikke spille noget instrument, det har han aldrig haft tålmodighed til at lære, men han synger ret godt, hvad som helst.

Og nu kvinden med den brune dreng?

Gustav sætter sig hen til deres bord.
-	I er fra Jylland, ikke? spørger Gustav. Du er i hvert fald, siger han til Solvej. Og mon det ikke er Holstebro-kanten?

Selvfølgelig kan Gustav ikke høre, at det er Holstebro, det er bare et billigt trick. Han ved det i forvejen, fordi han har tjekket deres adresser.

-	Hold da op, siger Solvej. Det må man sige. At københavnere kan høre, at man kommer fra det mørke Jylland, det er noget, men at du kan sige Holstebro, det er overraskende.

Solvej fortæller lidt om byen, og hvor hun arbejder. Gustav har aldrig hørt andet end musikradio i hele sit liv. Taleradio, som Solvej forklarer ham om, er for ham noget ukendt.

-	I det hele taget ved jeg ikke ret meget om danske medier, siger Gustav. Jeg har ikke rigtigt været i landet i flere år.

En sort pige kommer hen til deres bord og spørger, om hun må rydde af. Hun taler gebrokkent portugisisk.

Gustav spørger på flydende portugisisk, hvor hun kommer

fra.

-	Marokko, svarer pigen.

Han ved godt, han brillerer, men han elsker det.

-	Taler du spansk eller fransk?

Og så veksler han let og elegant mellem spansk og fransk.

Pigen lyser op i et smil og svarer ham på fransk.

-	Hvor er du god til sprog, bemærker Solvej.

-	Det meste af personalet, altså de sorte, taler ellers portugisisk, fordi de er fra Mozambique, forklarer Gustav.

-	Hvorfor? spørger Samuel.

Og så fortæller Gustav om den tidligere portugisiske koloni, hvor de stadigvæk har portugisisk som officielt sprog.

Om to dage rejser holdet med kvinden og Samuel tilbage til Danmark.

Gustav, der er lederen af guidegruppen, plejer at være den,
der kører dem til lufthavnen og får dem ud i gaten. Han sætter en ære i at følge dem helt ud, når han alligevel skal vente på det næste hold, der skal køre med ham hjem i bussen til hotellet.

Denne sommer er Gustav kæreste med en pige fra Norge, en af de yngste guider, der er her. Sommerkæreste, kalder han det, og han håber heller ikke, hun lægger for meget i det. Hun er flyttet ind hos ham, han har sin egen lejlighed, fordi han er den ældste på destinationen.

Hun er sød, yndig, dejlig og klog, og hun er bare guide denne ene sommer, har hun erklæret, før hun skal hjem og begynde på universitetet.

Selvfølgelig kan han dupere hende, fordi han er dygtig og effektiv, god til alle gæsterne, og han drikker sig ikke mere fuld, end godt er, i modsætning til mange af de nye. Han imponerer hende også med, at han er vildt god til sprog, men hvad skal han lave senere? har hun spurgt.

Hvad skal han uddanne sig til? Han har vel ikke tænkt sig at blive gammel guide? Gammel guide, det er et skældsord mellem alle guiderne, gammel guide ligesom en gammeljomfru.

Holdet har god tid ude i gaten. Der er en halv time, før de bliver kaldt om bord.

Gustav sætter sig ved siden af Samuel og hans mor.

-	Så kommer der snart et nyt hold, siger Solvej for at sige noget.

-	The show must go on, svarer Gustav.

-	Hvad når det bliver vinter? Hvad laver du så? spørger Samuel.

Og Gustav forklarer lidt om det at være skilærer.

-	Skibums, kalder vi det.

Samuel morer sig meget over ordet.

-	Han samler på sjove ord, forklarer Solvej. Men du med
dine fantastiske sprogkundskaber, fortsætter hun, du skal på universitetet eller handelshøjskolen, du skal bruge dine evner til noget. Huset, hvor jeg arbejder, kunne godt bruge en med udsyn, en, der kan tale med alle.

Gustav vinker farvel.

Samuel og hans mor vender sig kort om, da de går, og vinker.

- Skibums, råber Samuel efter ham med et stort smil, for han mener ikke noget ondt med det.

Hans mor tysser på ham.

Skibums, ja, det er det, han er lige nu.
Ole, Kirsten, Niels

Han har alle dage hadet de fire elevatorer, der kører op i Kontorhuset. Der er noget DDR over hele konstruktionen, synes han.

Når han kommer om morgenen og går i sine egne tanker, tager han den første elevator, der er ledig, og så glemmer han lige med det samme, hvilken han har taget.

Er det den, der åbner til venstre eller til højre?

Elevatoren standser på den valgte etage, men hvilken side skal han så gå til?

Det hele er tænkt ensartet og spejlvendt, og ingen siger det højt, fordi de ikke vil være ved, at de simpelthen mister retningssansen, når de kommer ind i elevatoren.

Ole har det sidste halve år orienteret sig efter en stedsegrøn kontorplante, der står på den etage, hvor hans kontor ligger.

Han skal ind i sin afdeling til venstre for planten, hvor er det dog flovt. Men sådan er det.

Og i dag er det forbi.

Nu er det slut.

Det er hans afskedsreception i dag som redaktør.
Han har selv besluttet at stoppe, hedder det sig, men selvfølgelig først efter at være sikker på, at der var et job til ham i Odense på den kommercielle tv-station, som han formulerer det, når han bliver spurgt.

Receptionen kommer til at foregå ved siden af den stedsegrønne plante i halvmørket mellem de fire elevatorer. Det er her, de ofte holder møder og fejrer det ene og det andet.

Ole har ikke kunnet komme uden om at markere afskeden efter mere end tyve år i Husets tjeneste.

Han har været ansvarlig for dækningen af Tamilsagen, hvor statsministeren til sidst er blevet nødt til at gå af, og netop i dag, hvor Ole forlader Huset, kommer sagen op ved Rigsretten, det er skæbnens ironi.

Der har været fejet rigeligt meget ind under gulvtæppet.

Ole har også været den ansvarlige redaktør på en anden stor nyhedshistorie, som har fået international bevågenhed, folkeafstemningen om Maastrichttraktaten, hvor dele af København pludselig lignede borgerkrig.

Men i det sidste år har han udført sit arbejde automatisk og nogle gange halvt mekanisk.

Der er en del, der ved, at Ole søgte en chefstilling i Holstebro, og de fleste forstod det overhovedet ikke. Hverken at han søgte, eller at han ikke fik jobbet. Der er åbenbart stor enighed om, at københavneren Ole ikke ville passe i sådan en stilling.

Oles forfængelighed fik også et knæk. Han havde overvurderet sig selv eller undervurderet provinsens mistænksomhed over for sådan en som ham.

Efter afslaget begyndte Ole lettere desperat at spekulere over, hvad der så skulle ske.

For der skulle ske noget radikalt, og det hang sammen med
den famøse sag om det falske dossier om Niels, som Ole lavede for mange år siden.

Han var ellers efterhånden helt holdt op med at tænke på det. Den dejlige fortrængningens kunst havde endelig, troede han, sat sig igennem. Kun når han løb ind i Niels, kom han i tanke om den gamle skrivelse.

Men så sidste år blev der sendt et brev ud til redaktørerne i Huset med en slags frit lejde, sådan læste Ole det, til at henvende sig til to yngre journalister, der var i gang med at kulegrave historien om de røde lejesvende i Huset. Ole var med ét sikker på, at nu kom dossieret frem i lyset. Løgnehistorien om Niels og hans forbindelse til De Sorte Pantere i USA. Fra da af begyndte Ole at få natlige mareridt om at blive opdaget, at blive hængt ud som både stikker og løgner.

Først søgte han jobbet i Holstebro for at komme væk fra København så hurtigt som muligt, men da han ikke fik det, og da så stillingsopslagene blev offentliggjort på den nye konkurrerende tv-station, søgte Ole flere stillinger der. Skød med spredehagl både på stillingsopslag som mellemleder, leder og også tilrettelægger, og det lykkedes ham at få et nyt arbejde som tilrettelægger. Det passer ham faktisk fint. Ud i marken igen. Producere. Og vigtigst af alt, væk fra Huset.

Han flytter fra København til Odense, et nyt liv skal begynde.

Ole har solgt sin lejlighed og købt et rækkehus. Han er færdig her i byen.

En af sekretærerne har stillet små caféborde op, og der er pyntet med blomster og anrettet petitfours, små snitter, hvidvin, rødvin, øl og vand.

Og medarbejderne er begyndt at sive ud på mellemstykket. Flere har gaver med til Ole, bøger, flasker og blomster.

Lige nu glæder han sig bare til at komme væk.
Det er ikke kun hans egne medarbejdere, der kommer i dag.

Hans gamle veninde Kirsten er kommet inde fra byen, inde fra Radiohuset, og Niels, roden til alle hans genvordigheder, som ikke har en anelse derom, er også dukket op.

-	Du skal ud og lavp indslag igen, hører jeg, siger han.

Ole nikker.

-	Det bliver godt for dig, fortsætter Niels.

Hvorfor fanden skal Niels altid være så irriterende og overlegen? Hvor ved han fra, hvad der er godt for Ole?

-	Måske, mumler han bare og vender sig mod nogle andre af gæsterne.

Han siger velkommen, griner, smiler, taler om sit nye arbejde og flytningen. Flere kommenterer, at de har meget svært ved at forestille sig Ole, københavneren over alle københavnere, i provinsen.

-	Odense, det er da ikke provins, det er Danmarks tredjestørste by. Og i øvrigt, hvisker Ole til flere af gæsterne, er det ikke nogen hemmelighed, at der snart kommer en filial, en udlægger af konkurrenten i København.

Ole lader, som om det er en hemmelighed, han røber over for de forskellige.

-	Der skal bygges nye bygninger til konkurrenten i København, sådan må det være, det er jo her i byen, alt foregår, det politiske, det kulturelle og det sociale, fortsætter Ole sin hvisken. Så Odense bliver måske bare en overgang for mig.

-	Tænk, at du af alle, siger Kirsten, vælger reklamefinansieret tv. Jeg troede, du i dén grad var monopolets mand, en af monopolets helte. Jeg kan huske, hvor meget du var imod, at monopolet blev brudt.

Kirsten og Niels har igen placeret sig lige foran ham. Det er
helt i orden med Kirsten, men kunne Niels ikke finde et andet sted at holde foredrag?

-	Der er i virkeligheden ikke den store forskel på det ene og det andet, docerer Niels.

-	Nå, det er der ikke? Kirsten lyder også lidt sur, konstaterer Ole.

-	Begge stationer har public service-forpligtelse, fortsætter Niels. Reklamer er i virkeligheden gammeldags. Reklamer styrer ikke længere indholdet, som de gjorde engang. Det politiske spil og magtspillet er meget mere kompliceret, belærer han dem.

Hvor er han dog altid bedrevidende og irriterende, tænker Ole. Tænk, at Kirsten kan holde ham ud.

Ole studerer powerparret, som de bliver kaldt, Kirsten og Niels. Begge er slanke og veltrænede tennisspillere, ved Ole, ikke nogen antydning af midaldrende vom hos Niels, i modsætning til ham selv. Altid smagfulde og tøjet afstemt efter hinanden. Står de op om morgenen og aftaler farvesammensætningen?

Mon Claes kigger ud til receptionen?

Næppe.

Claes går ud og ind af alle mulige beskæftigelsesprojekter, helst ting, der har med visuelle indtryk og udtryk at gøre, ikke noget, der fører til noget som helst efter Oles mening. Claes er ikke begyndt at studere efter gymnasiet, og nu er han i begyndelsen af tyverne, og det virker ikke, som om han har travlt, bare der er dagpenge med i projekterne.

Men Ole er ikke den, der kritiserer. Ole, der ikke selv gjorde psykologi færdig, selvom han har taget et utal af kurser siden.

Ole byder velkommen. Han har et lille ark papir med stikord på. Der skal ikke siges så meget andet end rosende ord om de dejlige år, han har tilbragt her i Huset, og så lidt om konkurrenten, flytningen, nye vinde, erfaring over for engagement og vice
versa, om at blive ældre og moden og bla, bla, bla, og så skal han huske at takke en del mennesker her i forsamlingen på det grå nålefilt mellem de forhadte, forvirrende elevatorer.

-	Skål!

Og så kommer der et par taler til fra Oles chef, tv-direktøren selv, som dog er meget kort og undskyldende, fordi der som sædvanligt er hændt noget, der gør, at han skal haste videre. Så er der en af medarbejderne, der siger noget. Og igen:

-	Skål!

Nu kommer hans kæreste endelig ud af en af elevatorerne, noget sent på den, hun har slet ikke hørt hans tale eller de andres rosendes ord. Typisk hende.

Oles kæreste er ti år yngre, end han er. De har boet sammen et par år i Oles lejlighed, mens hun har beholdt sin og fremlejet den, og hun er nået frem til, og Ole begræder det egentlig ikke særlig meget, at hun ikke flytter med ham. Hvad skal hun lave i Odense? De skal blive ved at ses i weekender, hun vil komme over til ham, han vil komme over til hende. Hun har sagt sin fremlejer op og flytter tilbage til sin egen lejlighed.

Ole ved, at forholdet vil slutte, det vil løbe ud i sandet, enten bliver det hende, der tager det første skridt, eller også bliver det ham. Der er ingen børn, der er ikke noget, der binder dem sammen. Han ved, det vil ende sådan. Hun ved det ikke endnu.

-	Åh, en skam, du ikke hørte alle de fine ting, der blev sagt om Ole.

Kirsten, endelig alene uden Niels klistret op ad sin side, henvender sig til hans kæreste.

-	Mine forældre er i øvrigt herude i dag, er det ikke pudsigt? De skal medvirke i en båndet debatudsendelse som publikum. De vil gerne hilse på dig, siger Kirsten til ham.

-	Jeg vil også gerne hilse på dem, siger Ole.
-	De er allerede nede i receptionen, hvor de bliver afhentet om ti minutter, siger hun.

Ole vil rigtig gerne hilse på især Kirstens far, der for længst er pensioneret, den gamle socialdemokratiske arbejder på B&W. Det er så længe siden, Ole har talt med ham. Og det er en kærkommen anledning til at forlade selskabet.

Hans kæreste bliver oppe på etagen, mens Kirsten og han tager en elevator ned i receptionen.

-	Hvordan går det med Clara? spørger han i elevatoren.

-	Handelshøjskole, Gucci-tøj, dyre designerbriller og tasker, mænd med hurtige biler. Tiderne skifter, Ole. For ikke så lang tid siden var det Fredsbevægelsen.

-	Hvad siger du til det? Og dine gamle?

-	De ved ikke, hvad der foregår. Og hun må jo selv træffe sine valg.

-	Hvad siger Niels?

-	Niels? Han siger ikke noget. Det har han aldrig gjort.

-	Hvad med hendes far?

-	Han bor i San José, Silicon Valley. Computerspecialist. Apple. Hans liv er vist lidt mere interessant end Niels’ og mit, det mener Clara i hvert fald.

Ole giver hånd til Kirstens forældre. De er i 70’erne, men den gamle skibsværftsarbejder ser solbrændt og stærk ud.

-	For fanden, Ole. Hvad er det for noget? bander han. Det kan du ikke mene. Vi er skuffede.

Han griner, pensionisten, men Ole ved, der er alvor bag.

Og Ole hører til sin egen forbavselse sig selv nærmest gentage Niels’ formuleringer om den konkurrerende tv-station.

Kvalmen sidder i hans hals.

-	Sludder og vrøvl, siger Kirstens far.

-	Hold nu op, du gamle, siger Kirsten. Tiden har ændret sig.
-	Ja, til det værre. Så længe der er reklamer for alt muligt skidt, der skal ind mellem programmerne, og så længe de køber så meget amerikansk underholdning, så ser vi altså ikke det stads, eller jeg gør i hvert fald ikke.

-	Men hvordan kan du så vide, hvad du taler om? driller Kirsten.

-	I skal af sted.

-	Dejligt at hilse på. Held og lykke det nye sted, siger Kirstens mor.

Ole og Kirsten vender tilbage til afskedsreceptionen.

Det er tyndet ud i selskabet.

Ole kan ikke få øje på Niels.

-	Niels er gået, siger sekretæren til dem. Han bad mig hilse jer begge.

Hvor er det dejligt, tænker Ole. Men Kirsten er skuffet.

-	Øv, altså. Vi havde en aftale om at følges hjem.
Kirsten, Niels, Claes

Hun har meget at bære på. Det er blandt andet indkøb til aftensmaden, som er hendes egen fødselsdagsmiddag.

Niels foreslog ellers, om de ikke bare kunne gå ud at spise alle fire. Men Clara har sin nye ven med hjem, og det er ikke ofte, hun ser Clara, så det er hyggeligere, at det bliver derhjemme, så kan de holde lidt på hende, regner Kirsten med. Hvis det er middag i byen, går Clara lige efter desserten, sådan plejer det at være.

Kirsten har sin bærbare computer i tasken. Hun har taget den med sig fra kontoret for i morgen tidlig at kunne se på et manuskript, der skal indtales i morgen.

Kirsten har for længst fået installeret en stationær computer på kontoret. IBM’en blev i flere år ved med at stå på det flytbare skrivemaskinebord ovre i hjørnet, men bordet blev kun rullet frem, når hun skulle skrive færdigmeldinger på redaktionens udsendelser.

Men efterhånden ligger alle deres udsendelser på små DAT-bånd, elektroniske bånd, og hun behøver ikke længere at skrive
færdigmeldinger på skrivemaskine, hun kan skrive dem på skemaer, der er lagt ind i computeren, og så printe dem ud derfra.

Kirsten fylder 46 år, og livet burde være helt godt, og det er det sådan set også for det meste, i hvert fald hvad angår hendes arbejde og det materielle.

Hun og Niels giftede sig allerede for en del år siden efter at have levet sammen i nogle år.

Alle i Huset og blandt vennerne anser dem for at være et stærkt par. Hun, den jordnære, rationelle og pragmatiske kvinde med overblikket, Niels, den veltalende, elegante og analytisk begavede mand.

Deres to indtægter dækker fuldt ud deres liv i huset på Frederiksberg, deres biler, deres rejser og hendes bidrag til Claras ve og vel og mere til, selvom Clara bruger penge, synes Kirsten, rigtig mange penge.

Når hun kigger på sin datter i designertøjet med dyr makeup og håret klippet hos Tage Frandsen inde i byen, længes hun efter teenageren iført gamle cowboybukser og slidte T-shirts med politiske budskaber på.

-	Hold da op, hvor var jeg naiv dengang, siger Clara altid, og mor, du er åbenbart ikke kommet så meget længere.

Niels blander sig sjældent i diskussionerne med Clara, men det har han aldrig gjort, heller ikke dengang Clara var ung rebel. Næsten fra begyndelsen har han ladet Kirsten træffe alle beslutninger om sin datter og så bare støttet hende. Når hun er gået ham på klingen for at fremtvinge en holdning om datteren, har han ladet det skinne klart igennem, at det er hendes datter.

-	Jeg mener det samme som dig, og det vil jeg gøre alle dage. Du er hendes mor, og hun har sin egen far i Californien.

Før i tiden på dårlige dage tænkte Kirsten, at det var dovenskab fra Niels’ side, social dovenskab, han orkede det ikke.
Pigeverdenen var for lille til ham, han tænkte stort. Sådan er Niels, tænkte hun.

Men det blevet mere og mere udtalt de sidste par år. Han interesserer sig ikke meget for Clara længere, og endnu mindre, efter hun er flyttet hjemmefra.

Clara på sin side har altid godt kunnet lide Niels, men hun har heller aldrig forventet sig det store engagement fra ham.

Mange synes, Niels er arrogant, ved Kirsten, men det er han ikke. Der er bare mange ting, han ikke ser, vil se, går op i, småting, sådan forsvarer hun ham stadig for sig selv.

Men Kirsten er ikke lykkelig sammen med Niels, og han er heller ikke lykkelig sammen med hende. Hvis bare det sidste var tilfældet, ville Kirsten måske være det.

Siden Balder døde, er glæden forsvundet ud af deres hus, hvis hun skal sige det helt kort og præcist.

Kirsten synes, hun har forsøgt alt. En måneds tid efter hundens udånden i det varme bagagerum foreslog hun ovenikøbet Niels, at de skulle købe en ny hund. Han kiggede bare mærkeligt på hende.

- Dig? En ny hund? Du var da aldrig vild med Balder! Underlig tanke.

Kirsten pakker varerne ud. Hvis hun er heldig, når Niels at komme hjem før middagen, men det er slet ikke sikkert.

Asparges til forret, det er sæson nu. Store engelske bøffer, kartofler, salat, is, og vinen må Niels finde frem, når han kommer.

Kirsten stiller den bærbare ind på sit arbejdsværelse, hvor der også står et nyt møbel. Niels har købt en futon, og faktisk sover han for det meste inde på hendes arbejdsværelse, og hun sover alene i deres gamle fælles soveværelse, sådan er det blevet de sidste år.
En efterhånden meget sjælden gang sover Niels i deres fælles soveværelse, men der går længere og længere tid imellem, og det bekymrer tilsyneladende ikke Niels så meget, som det bekymrer Kirsten. Men hun prøver på ikke at tænke alt for meget på det. Er det ikke meget normalt, undskylder hun for sig selv for dem begge to, at drifterne på den måde bliver aftagende, når man er over de 40?

Kirsten har ellers læst, i ugeblade var det godt nok, at kvindens drift stiger i de år, men de har så meget at lave begge to, og tit har de arbejde med hjem. Og Niels går senere i seng, end hun gør.

Men igen, hvis hun skal være helt ærlig, så er det Niels, der trækker sig. Nogle gange, når hun taler til ham, kan hun se, at han slet ikke hører efter. Hans tanker er andre steder. Hun kan mærke, noget vil ske.

Kirsten dækker bord, renser asparges, laver hollandaise-sauce, uden den skiller. Glas på bordet til hvidvin og rødvin, samme mærke glas, alt passer sammen.

De nåede ikke engang at spise morgenmad sammen, for Niels havde et vigtigt møde i Kontorhuset, og han ville cykle derud, noget, han er begyndt på af skræk for at tage på.

Han er forfængelig.

Men der stod et flag på spisebordet i køkkenet og en lap papir med Stort tillykke, vi ses i aften, og en gave, som hun ikke har pakket ud endnu, hun vil vente til aftenens festivitas.

Føler hun sig ensom? Kirsten ved det ikke. Hun tænker på sine forældres ægteskab og deres mange børn og børnebørn, uro, snak, rod, hujen, meget anderledes end hendes og Niels’ stilsikre hjem.

Så tænker Kirsten lidt på Claras nye ven. Det er første gang, han kommer med hjem. Og så tænker hun igen på Niels. Er det
det? Er det livet? For ham kommer arbejdet altid først, og først derefter ægteskabet, kærligheden og passionen. Kender Niels passionen?

Kirsten med det store, røde hår har altid betragtet sig selv som lidenskabelig, mest af alt fordi hun godt kan lide ordet og at se sig selv udefra på den måde, men det passer ikke mere til hendes 46-årige liv.

Clara og vennen er på trappen.

Clara giver sin mor et knus og et kram, og vennen giver hånd.

-	Claes.

-	Claes! Jeg kender dig jo. Oles søn. Hyggeligt, lang tid siden. Hvor har I mødt hinanden?

Kirsten ser spørgende og let undrende på de to.

Hendes langbenede datter er dyrt klædt som sædvanligt, ligner noget fra MTV, og Claes, der er klædt i sorte bukser, sort T-shirt, hestehale, mærkelig ring på fingeren, hvad forestiller den? Et kranium.

-	Vi er løbet ind i hinanden mange gange både her og der, svarer hun. Pak ud, mor.

Og Kirsten pakker ud, og det er en dyr Guerlain-parfume, som Clara ved, Kirsten godt kan lide. Og Kirsten takker dem begge.

-	Hvad går du og laver nu, Claes? spørger hun. Niels må være lige på trapperne.

-	Jeg er faktisk i gang med noget, der måske bliver til noget fjernsyn, fortæller Claes.

-	Gennem din far?

-	Hvorfor spørger du så dumt, mor? vrisser Clara.

-	Nej, slet ikke. Ole er på Fyn. Ham ser jeg ikke meget til. Nej, det er sammen med nogle typer, jeg har lavet kunstinstallationer med, forklarer Claes. Nogle film, faktisk.
-	Vi har mødt hinanden på Boltens Gård, hvis vi skal være helt ærlige, mor, siger Clara. Vi var begge temmelig stive, og så vågnede vi op hjemme hos mig.

-	Nå, siger Kirsten lidt spidst, spar mig for detaljerne. Lad os tage et glas, vi gider ikke vente på Niels, så vil du, Claes?

Og Claes åbner den kolde hvidvin og hælder op i glassene og ønsker tillykke med fødselsdagen.

Og så er Niels der.

Han giver Kirsten en hurtig omfavnelse og hilser på Clara og Claes, og det er, som om han bliver mere veltalende og imødekommende, fordi Clara har en ung mand med hjem.

De spiser, og de taler, og Niels og Claes taler om Michael Strunge.

Kirsten har aldrig lagt mærke til, at Niels har interesseret sig for Michael Strunge før. Det er mange år siden, digteren er død. Og alligevel husker Niels flere af digtene, det er utroligt. Og Claes på sin side er også veltalende og skarp og taler om sin generations forlis, som han kalder det, mens han drillende ser over på Clara.

-	Se nu bare hende der.

-	Hvad mener du? siger Clara surt.

-	Det er bare for sjov, siger Claes.

-	Nej, hvad mener du? støtter Kirsten sin datter.

-	Det er bare en talemåde, fortsætter Claes. Jeg mener, at tiden her i 90erne er de unges forlis, først var der de flippede 60ere, og også i 70erne skulle alt ændres, men det hele var mest noget, der foregik på det ydre plan, men så kom de sorte firsere, hvor det blev introvert, taget ind, hvem er jeg?

Hvor er det banalt formuleret, tænker Kirsten.

Men Niels sidder og nikker billigende.

Claes drejer på sin ring.
Kirsten synes egentlig ikke om ham, kan hun mærke, Claes er arrogant.

-	Og så nu her i 90’erne oplever vi forliset. Det handler om penge og overflade igen, at se ud, at posere. Men du ser nu skidegodt ud, siger han til Clara og sender hende et stort smil.

Og Clara smiler igen.

-	Hellere et forlis end bare patter over en blomstret bondepigenederdel, udbryder Clara.

-	Åh, må vi være her, siger Kirsten.

Så er der dessert.

Clara rejser sig for at hjælpe sin mor. Ude i køkkenet får hun øje på pakken fra Niels, som hendes mor ikke har pakket op endnu.

-	Skal du ikke have den åbnet?

Det er en lille, tynd pakke, men den vejer noget.

Inde i spisestuen tager Kirsten papiret af. En ny mobiltelefon uden antenne.

-	Fedt, siger Claes. Må jeg se den? Den er ligesom min.

Han tager sin telefon op aflommen.

-	Jeg har jo en i forvejen, siger Kirsten lidt skuffet.

-	Jeg får min nye i næste uge på arbejdet, siger Niels. Det her er den nyeste model, og det er din til privatbrug, Kirsten.

-	Så meget ringer jeg ikke.

Ingen hører på, hvad hun siger. Kirsten lader telefonen ligge på bordet og bærer mere ud i køkkenet.

-	Giv mig lige dit nummer, siger Niels til Claes.

Meget mærkeligt forslag, tænker Kirsten. Hvorfor skal Niels have Claes’ nummer? Hun vil vædde med, at Niels ikke engang har Claras nummer.

Og det kommenterer hun da også, da de unge er gået.

-	Hvad skal du med Claes?
-	Han er spændende at tale med. Han har nogle klare synspunkter.

-	Og det har Clara ikke?

-	Synes du selv det?

Niels er træt. Han giver Kirsten et kys på kinden og trækker sig tilbage.

Er det her en lykkelig familie? tænker Kirsten. Er de virkelig sådan et powerpar?
Otto, Lasse

Livet er dejligt denne forårsmorgen.

Otto lister rundt i det lille selvbyggerhus for ikke at vække sin kæreste og tvillingerne, som hans kæreste sover sammen med, en på hver side, i soveværelset, mens Otto har ligget i stuen denne nat, fordi hun ville give ham ro.

Tvillingerne får nye tænder, og de er urolige, og hun er oppe flere gange om natten med dem.

Otto hiver en af sine gamle fiskeranorakker frem, nå nej, han skal til et møde oppe i Huset i dag, det duer ikke, og finder i stedet skjorte og jakke frem sammen med de sædvanlige cowboybukser.

I køkkenet, hvor der hænger tørrede krydderurter overalt, laver han kaffe og hører radio, som han skruer helt ned for ikke at vække dem derinde.

Otto har boet på Christiania i fire år.

Hans kæreste boede der i forvejen i et lille hus, som hun altid stolt fortalte, at hun næsten selv havde bygget.

Efter at Otto er flyttet ind, er der sket alverden. Først blev
huset, kernen, efterisoleret, der kom nyt tag på, de fik lavet nyt køkken, toilet og bad. Og det er fingernemme Otto, der stort set har lavet det hele sammen med et par kammerater.

De fandt ret hurtigt ud af, at huset var for lille, og på stormødet fik de uden særlig meget diskussion lov til at udbygge, og nu er huset passende stort til en familie med tvillinger.

Kæresten er også fingernem, men bedst til jern og til at svejse. Det der med træ og maling er ikke hende.

Sammen med en gruppe kvinder på Christiania er hun i gang med at åbne en smedje, der skal lave møbler og alt muligt i jern og sælge det.

Otto skriver en kort besked, lægger den på køkkenbordet og kigger ind til de tre sovende.

Kærestens mødetid er ligesom mødetiden for de andre kvinder i kedeldragt ved titiden. Christiania har direktørtid, har han fundet ud af. Ingen kan finde på at møde op før ti herude. Men det kan Otto, for det har han alle dage gjort.

I år er det Christianias 25-års fødselsdag, og Otto og kæresten er med i forskellige grupper, der planlægger jubilæet, og Otto kan opregne rigtig mange gange, hvor han er kommet til tiden og har siddet og ventet på de andre. Direktørtid, akademisk kvarter eller bare mangel på evne til at overholde tidsaftaler, sådan er det bare, og det må man indstille sig på, når man bor her.

Otto cykler som regel på arbejde på sin Christianiacykel.

Det er hos cykelhandleren, han mødte sin kæreste. Hun arbejdede der, dengang han købte sin cykel, og det var hende, der spændte den op og lavede eftertjek på den.

Allerede første gang Otto så hende i den grå kedeldragt og med det sorte, korte hår, blev han fascineret af hende.

Og egentlig gik det hurtigt: tre gange besøg hos cykelsmeden,
to gange besøg i Spisehuset, to gange koncerter i Loppen, og nu bor de her og har børn.

De gamle derhjemme på Fanø kan også godt lide hende og hendes praktiske håndelag. Hun ordnede Ottos forældres bil, da de var hjemme hos dem sidst.

En kvinde, der både ammer og kan lave pladearbejde på en gammel Mazda, er lige noget efter den gamle kommunists hjerte.

Otto er ikke mere almindelig lydtekniker. Han er blevet chef, han er den, der leder og fordeler arbejdet i studierne, og også den, der indkøber og har styr på både drift og nyindkøb af elektronik og IT.

Derfor har Otto de sidste par år været utallige gange i England, i USA og i Japan på teknikmesser.

Det går hurtigt. Fra analogt til digitalt, det er det, det hele handler om. DAT-båndoptagere, DAT-opladere, DAT-bånd, som de har indkøbt rigeligt af over hele linjen i Huset, bliver bare en overgangsfase. Det samme med kameraerne på tv.

Betamax, video, vhs, nye ord for ikke så mange år siden, hvor de stadig optog på filmruller, er overgangsfænomener.

Hvor længe Otto kommer til at have sin arbejdsplads i Huset, er usikkert, og det er blandt andet det, de skal tale om i dag på ledelsesmødet.

Han skal ikke fyres, det er ikke det. Det er sammenlægning i et nybyggeri, der skal tales om. Mødeindkaldelsen annoncerer et to-tretimers møde om radio og tv. De to medier skal i fremtiden fysisk lægges sammen i én bygning.

Hvilke ulemper vil der være? Fordelene synes alle at kunne se, man skal dele viden og research.

Det er Rådssalen, mødet bliver holdt i.

Otto har efterhånden været herinde mange gange, men hver
gang bliver han ramt af ærbødighed, når han ser malerierne af Husets pionerer på væggene.

Otto hilser på Lasse.

De er de to første, der kommer. Og det er de ofte. Hvis der er noget, de to har tilfælles, er det punktlighed, ellers er de ret så forskellige.

Lasse taler længe, meget og gerne.

Otto siger helst ikke så meget.

Mødet begynder, og det er Lasse, der som kanalchef taler om fremtiden, sammenlægningen af radio og tv. Det skal ikke ske lige med det samme men over nogle år.

-	Om ti år, siger Lasse, vil det nye Kontorhus allerede være for lille og Radiohuset herinde i byen det samme. Alt for gammelt og småt. Der skal bygges nyt.

Mediebilledet vil ændre sig fuldstændigt.

Lasse modtager gerne spørgsmål, og han har svar på det hele.

-	Men det kræver mange penge og derfor store politiske beslutninger, siger han.

-	Og før et egentligt storbyggeri skal i gang, et byggeri, der skal skræddersys til den digitale tid, hvor alle rum er tænkt digitalt, skal medarbejdergrupperne helst smelte sammen.

-	Så skal der vel først og fremmest fyres medarbejdere? er der en, der spørger.

Lasse lytter kun på skrømt til, hvad der bliver spurgt om, for så bare selv at fortsætte. Han er foran dem med det hele. Han kender deres spørgsmål, før de selv tænker på dem og udtaler dem. Lasse kan hurtigt komme til at kede sig, når andre end han selv tager ordet. Sådan er Lasse, fordi han har forberedt sig i årevis på sammenlægningerne. Men i demokratiets navn skal man altså høre på alle de langsomme hjerners langsomme tankegang og langsomme indvendinger.
-	En måde at gøre det på kan være trinvis, siger han. Alle folk fra Radiohuset skal først flytte ud i Kontorhuset, og derfor må der fyres medarbejdere for at skaffe plads til dem. Planen er, at der, når Huset om nogle år er smidiggjort og tilpasset, kan tænkes på nyt digitalt byggeri uden nye fyringer.

Lasse ved, han lige så godt kan sige sandheden.

-	Men hvor mange medarbejdere, tror du, der skal fyres? spørger Otto. Det er vel det, du kalder smidiggørelse og tilpasning?

-	Flere vil komme til at holde op ved naturlig afgang, hvor vi så ikke ansætter nye. Alt det der med tjenestemænd bliver en saga blot, men selvfølgelig kan vi ikke komme uden om afskedigelser.

Lasse har udarbejdet en hel manual, virker det som om, en manual, han kan forfra og bagfra. Han er langt foran de andre, ved lige præcis, hvad de vil spørge om, og han har svarene parat lige med det samme.

Men Lasse vil ikke gå i detaljer, når det handler om indholdet af programmer eller teknisk udstyr og IT. Han taler om et mediehus i det nye årtusinde som et fyrtårn for europæiske public service-stationer.

Herregud. Der er fire år til år 2000, tænker Otto.

Og måske går verden under på det tidspunkt. Det er der nogen, der spår. I hvert fald kan det være, at alle computere i hele verden bryder sammen, så alle systemer vil falde fra hinanden.

Otto ved ikke, hvad han tror, der vil ske.

-	Teknikere også lydteknikere, det er især dem, vi desværre vil blive nødt til at skære ned på, siger Lasse, også fordi deres arbejde bliver overflødigt. Og du af alle, Otto, Lasse peger på ham med sin højre arm. Du ved, at det vil blive nemmere og
nemmere for programfolkene selv at lave meget af det tekniske, er det ikke rigtigt?

-	Ikke lige med det samme, siger Otto. Der skal meget uddannelse til og måske også endnu enklere grej.

-	Men du har selv fortalt om små bærbare sendere, fortsætter Lasse uanfægtet. Fremover vil der ingen grund være til store OB-vogne, medmindre det er koncertoptagelser og den slags. Og programfolkene vil selv kunne klippe, redigere og afvikle, er det ikke rigtigt?

Otto mumler et eller andet om, at ingen af de programfolk, han kender, vil kunne finde ud af teknikken endnu.

-	Nej, selvfølgelig kræver det uddannelse og kurser, fortsætter Lasse.

Dagen begyndte ellers så godt. Nu synes Otto, fremtiden lyder truende. Ikke fordi han tænker på sig selv, men det handler om hans medarbejdere, dem, han leder og fordeler arbejdet mellem, teknikere, der er medlemmer af det engang så stærke Smedeforbund, og HKerne, hvis overgang til computere han også har stået for. Og skal de nu fyres?

Det bliver, som den gamle Karl Marx så præcist spåede.

Ottos mobiltelefon ringer. Han har glemt at få den stillet på lydløs. Han ser på displayet. Det er hans forældre, der ringer. Meget apropos, men overraskende, for de plejer ikke at ringe på en hverdag.

Otto undskylder, rejser sig og går ud på gangen.

Det er hans mor.

-	Vi er på sygehuset i Esbjerg, fortæller hun. Far har fået et slagtilfælde, det er ikke godt. Kan du komme hjem så hurtigt som muligt?
Lasse, Ib

Hun boede på prammen nede ved kajen, der var hun kendt som smilende Susie.

En masse drenge stod derpå kajen blot for at se på smilende Susie.

Susie var glad og munter og livlig, hendes figur var helt ubeskrivelig, og hun var fri som havet og vinden, vinden som kyssed’ Susie på kinden.

Og derfor stod drengene stille og lured’, når Susie hun vasked’ og skrubbed’ og skured’.

Og der blev drømt søde drømme om Susie, drømme med bryllup, med børn og med hus i.

Der er skruet godt op for anlægget. Smilende Susie bølger ud i kantinen.

Lasse er discjockey, og han er klædt i en guldlaméjakke i dagens anledning og har taget en rød nissehue på.
Mange af de glade julefrokostkolleger synger med på sangen, promillen er opadgående, men ikke hos Lasse, der drikker rød sodavand, som han plejer, når han er i festligt lag.

- Er du musikdirektør? Eller er du cirkusdirektør? spurgte Lasses søn ham, da han forlod barnet i børnehaven om morgenen.

Det der med direktør er noget, Oliver kredser om igen og igen, ikke fordi Lasse taler så meget om, at han er radiodirektør, men fordi Oliver har et stykke plasticlegetøj, en telefon med en masse knapper, der afspiller forskellige lyde for hvert tal. For eksempel er der et af tallene, der bare siger cirkusdirektør, et andet siger musikdirektør, og bagefter kommer der dyrelyde eller musik. Lasse har ikke gennemskuet legetøjstelefonen og fundet ud af, hvad meningen er.

Og denne morgen, hvor Lasse tog sin guldlaméjakke på under parkacoaten, syntes Oliver åbenbart, at hans far mindede om en slags direktør, og det er lige det, han er.

For to år siden fik Lasse, ganske uventet for alle medarbejderne, jobbet som radiodirektør, altså chefen for hele radioen, ikke kun taleradioen, men også musikradioen og den klassiske radio.

Lasse har arbejdet for det, og for ham kom det ikke som en overraskelse. Han har stilet målrettet efter at få magt i Huset.

Lasse er i dén grad sin baggrund som militærnægter uden egentlig uddannelse bevidst, og ofte koketterer han med den. Han er selvsikker, velformuleret og lægger ikke skjul på, at han har klare mål og anser sig selv som den rette person til at udføre målene.

Lasse gør en dyd ud af altid at være velforberedt, klar i spyttet og tale som et almindeligt menneske, ikke som en af de mange djøf ere, der efterhånden er kommet ind i ledelseslaget.
De siger om ham, at han engang var ræverød. Det ved Lasse godt, og det er helt i orden og i overensstemmelse med sandheden, for selvom han ikke går og siger det højt, så anser han stadigvæk sig selv for at være socialist. Der behøver efter hans mening ikke at være nogen uoverensstemmelse mellem det ræverøde og det folkelige.

Det blev kun til det ene barn.

Efter succesen med at få frembragt drengen Oliver med hjælp udefra, forsøgte Lasse og hans kone sig igen flere gange, men uden resultat. Så nu er Oliver enehersker i hjemmet. Sådan synes Lasse, det kan forekomme indimellem. Men heldigvis har han et stort kontor i Radiohuset, meget at lave og mange overarbejdstimer, og de er reelle, ikke noget pjat der. Og Lotte synes egentlig godt om at være alene hjemme med Oliver.

Lasse sætter en ny plade på og beder en af de andre på julefrokost-vagtlisten om at holde øje med, hvornår den slutter, og sætte det næste ønskenummer i gang.

Lasse skal på toilettet. Og det kan sagtens lade sig gøre, for han har lavet det så smart, at han har taget otte albums med, hvor der er singler i, hans egne er det faktisk, og så kan gæsterne bladre i dem og sætte gule lapper ved, så der opstår en slags spilleliste.

Alle synes, det er sjovt. Det er ikke alle, der skriver deres ønsker ned på lapperne, og mange står bare foran bordet med pladerne og anlægget og bladrer hans albums igennem.

Næsten alle singlerne er gamle schlagere, både danske og udenlandske.

Ude på gangen får Lasse øje på Ib. Ib, der har sagt op, ved han.

Hvorfor mon han er her i dag?

Lasse hilser på.
-	Hvad så? Har du fortrudt din opsigelse? spørger han.

Noget må han jo sige til den stædige gamle rad.

-	Det var slet ikke meningen, at jeg skulle have været forbi, mit kontor står pakket ned, alt er i flyttekasser, der skal afhentes og bringes hjem, men jeg har brugt hele formiddagen på at lede i alle mine gemmer og på reolerne i arbejdsværelset i villaen, og jeg har haft Esther til at hjælpe mig uden resultat.

-	Hvad leder du efter?

-	Jeg leder efter en af mine scrapbøger fra et af de første år, vi sendte programmet, nærmere bestemt et foto af mig foran lykkehjulet med endetallene, fordi der er en journalist, der vil skrive en artikel om, hvorfor jeg forlader Huset, og journalisten har spurgt om netop det billede, for det kan han ikke selv finde i billedarkiverne.

Lasse tripper.

-	Du kan da spørge Biblioteket eller researcherne i Medieforskningen. De må da kunne hjælpe dig.

-	Jeg ved, jeg har originalbilledet et sted, og da jeg stadigvæk har nøgler, tog jeg ind til mit gamle kontor for at se i flyttekasserne. For fotoet må jo ligge dér.

-	Det er meget nemmere, det andet. Jeg sørger for det i morgen, siger Lasse.

Han bliver som sædvanligt irriteret på Ib, der er påståelig gammeldags i alt. For selvfølgelig, af alle dage skal han ind og rode rundt på sit kontor, når der er julefrokost, så han rigtig kan martre sig selv. Masochist, som han er.

Lasse er utålmodig, for han skal i dén grad tisse. Men høflighed og respektfuldhed over for Ib får ham til at holde sig.

-	Hvad skal du så lave nu, Ib?

-	Den første januar er mit liv i Huset og i radioen slut.

-	Du har selv valgt det, husk det.
-	Ja, ja, så skal jeg i stedet ud at møde rigtige mennesker, folkene bag stemmerne, der har ringet ind i alle årene. Det gør jeg i forvejen en gang imellem. Men det, der kommer til at ændre sig, er, at jeg ikke skal møde lytterne mere, i stedet skal jeg møde mennesker, danskere.

Herregud, altså, tænker Lasse. Sikke en svada. Den må være forberedt. Lirumlarum. Ib har patent på at vide, hvad en dansker er, hvad en rigtig dansker føler, og bla, bla, bla. Ibs folkelighed er ikke Lasses kop te.

Ib har sin frakke over armen over sin jakke.

-	Jeg går op på kontoret. Glædelig jul.

Pludselig bliver der skruet voldsomt op for musikken inde fra kantinen. Det er det samme nummer, der lige er blevet spillet. Det er åbenbart blevet ønsket en gang til, eller der er koks med spillelisten, eller de er så fulde derinde, at de bare sætter pickuppen på igen.

Ib bliver stående. Demonstrativt måbende, synes Lasse.

Susie gik rundt og smilede stille.

Hun vidste godt, hvad drengene ville, men et var kajen, et andet var prammen, det blev forklaret dem alle sammen.

Hun boede på prammen nede ved kajen, der var hun kendt som smilende Susie.

En masse drenge stod der ved kajen blot for at se på smilende Susie.

- Den sang har jeg spillet masser af gange i mit program, det er en sang, som lytterne har valgt igen og igen alle årene.

Ib kigger på Lasse med et mærkeligt ansigtsudtryk.
Lasse synes pludselig, han ligner en djævel, eller er det Stalin uden overskæg?

-	Ha! Og nu spiller I Birgit Lystager i kantinen til julefrokosten, siger Ib med smalle læber. Nye tider.

Og så drejer Ib om på hælen og forlader Lasse.

Lasse løber ned på herretoilettet. Pludselig skal han kaste op. Han har kun drukket sodavand. Er der nogen, der har hældt noget i hans glas? Gift? Eller noget euforiserende?

Han bliver ved med at se Ib for sig med Stalin-masken på.

Så tænder han for den kolde hane og får pjasket vandet på kinderne.

Han fik slet ikke repliceret.

For Ib tager fejl af ham. Det har aldrig været en hemmelighed, ville han have fortalt, at han har en svaghed for dansktop. Da han var ung, var Lasse gæstediscjockey alle mulige steder i sportshaller rundtom på Sjælland. Hvis der ikke var alt for langt, kørte han ud på sin Puch Maxi med pladerne bagpå i en stor trækasse.

Men hvad skal Ib bruge de oplysninger til? Nå, i hvert fald vil han skrive det på en lap sammen med de ting, han finder frem til Ib, og så sende det hjem til ham sammen med fotografiet, hvis de kan finde det.

-	På utallige opfordringer kommer nu Susanna Lana: Hvis tårer var guld.

Fuglene flyver, blomster springer ud.

Alt er som før, som da jeg var din brud.

Du gik din vej, jeg mindes dig endnu.

Jeg går og tænker: Hvor er du mon nu?
Hvor man kan savne nogen en dag.

Timer af lykke, hvor blev de af?

Hvorfor var skæbnen så hård mod os to.

Alt blev forandret, da jeg så dig gå.

Jeg skulle eje millioner, hvis tårer var guld.

Jeg kan aldrig glemme dig.

Et skænderi blev vor afsked, det var vist min skyld. Forelsket biir’jeg aldrig mer’.

Jeg skulle eje millioner, hvis tårer var guld.

Nu er jeg bare en ven.

Lasse bliver stående et minut og lytter uden for kantinen.

Han har ikke slet ikke lyst til at gå tilbage til festen.

Hvad er også formålet?

Fra nu af, og til festen engang slutter langt efter midnat, er der ikke så mange andre end ham, der vil kunne huske, hvad de selv siger eller hedder.

Måske skulle han benytte sig af pausen og tage hjem.

Men han vil vente lidt, så han ikke risikerer at løbe ind i Ib igen.

Der vil altid være sure gamle mænd som Ib, der sætter en kæp i hjulet på moderniseringsforsøg.

Og der vil altid være nogen, der taber.

Receptionisten er ny. Det er ikke en, han kender. Men receptionisten kender ham.

- Glædelig jul, Lasse. Hils derhjemme.
Niels

Han behøvede ikke at køre over Fyn og Jylland, men Niels ønsker at se den nyindviede Storebæltsbro.

Han vil markere afskeden med maner. Krydse bæltet i bil som en fejring af den nye tid.

Niels er på vej til Østeuropa i sin splinternye Volkswagen Stationcar. Den er pakket med, hvad han vil få brug for det næste år af tøj, computer, bøger og teknisk udstyr, for selvom Niels er midt i 50erne, har han kastet sig ud i det og taget så mange kurser, at han selv kan filme, lave lyd og redigere. Ikke fordi han skal sende fast hjem til Huset, for Niels har sagt sin stilling op som fastansat.

Nu er han freelance, uafhængig, han kan gøre, hvad han vil, arbejde, for hvem han vil, han kan skrive artikler, lave radio eller fjernsyn, blive så lang tid på hvert sted, som han har lyst til, lade nysgerrigheden og velværet styre rejsen.

Niels holder i båsen ved Storebælt og betaler kontant.

Et mægtigt anlægsarbejde. Det er første gang, han er så tæt
på. Niels tilhører ikke den store flok af nostalgikere, der kritiserer broen.

Færgefarten mellem Korsør og Nyborg har alle dage irriteret ham, for hans temperament er ikke til at sidde og drikke kedelig kaffe i cafeteriet og nærstudere hr. og fru Hansen.

Den grå Volkswagen er nyindregistreret, og selvfølgelig er Niels blevet advaret om at køre i de nye østeuropæiske demokratier, hvor sådan en bil som hans vil vække opsigt og indbyde til misundelse og tyveri. Det siger man, men Niels elsker nye biler og det, der er funktionelt.

Han kører ud på højbroen.

Det var i sidste uge, Storebæltsbroen åbnede, den ånder stadigvæk af ny maling.

Det er sommer, solen skinner, blå himmel, nu kører han op på hængebroen, et sug i maven, det er smukt.

Han forlader det hele, også sit ægteskab.

Han og Kirsten er blevet separeret i mindelighed, ingen skænderier, ingen råben eller skrigen, en næsten overensstemmende opfattelse af, at nu behøvede de ikke hinanden længere. Skilsmissen bliver en realitet meget snart. Bare en formsag.

Faktisk var det den praktiske Kirsten, der tog initiativet.

Efter mere end to års natlig adskillelse, som hun høfligt formulerede det.

Er der virkelig gået så lang tid? Niels havde undret sig.

Han havde ikke bogført nætterne, men det må hun have gjort.

Kirsten ønskede svar på nogle spørgsmål, hun gik og tumlede med. Sådan havde hun sagt.

Og så havde hun først spurgt ham, om han så andre kvinder?

Og nej, det gjorde han ikke. Tidligere har han haft sin bro-
derpart af kvinder. I de unge dage var en del, men én ad gangen. Niels har altid gået ind for seriel monogami.

Dengang var hvert forhold for det meste kort og godt.

Forholdet til Kirsten har været det længste. Og de giftede sig. Han synes selv, han kunne have været en bedre papfar for Clara, men hun har sin egen far.

Passionen er der ikke mere, det er rigtigt.

Men var der virkelig gået to år?

Kirsten var helt sikker.

Og så kom det næste spørgsmål. Og det spørgsmål undrede ham meget. Og han blev faktisk fornærmet, og det sker kun ganske sjældent.

Hun havde spurgt, om han så mænd eller drenge?

Øjeblikket efter hun havde spurgt, kunne Kirsten godt se, hvor forvirret han så ud.

- Mænd eller drenge?

Da ordene var blevet sagt, vidste de begge, at nu var det slut. Han måtte flytte fra hende. Deres liv sammen gav ingen mening mere.

Fordi der ingen sex er mellem de to, hvorfor skulle der så være tale om, at han pludselig var homoseksuel?

Niels har overhovedet intet imod homoseksuelle, tværtimod, men hans tanker og drifter går i en helt anden retning.

Og så skulle han konfronteres med Kirstens damebladsbrevkassepsykologiske spørgsmål.

Men hvis Kirsten den dag før jul ikke havde stillet ham de mærkelige spørgsmål, var han måske blevet i ægteskabet, måske var han også blevet i sin stilling, og dog, nok ikke det sidste, for Niels er træt af møder, omstruktureringer og udviklingsseminarer, han er træt af sit lille kontor i Kontorhuset, hvor han føler sig indespærret, hans rejser er blevet kortere og kortere og mere og
mere funktionsbestemte, fordi hver optagedag eller rejsedag koster penge, og alt regnes ud i arbejdstid og overtid, og han er træt af husets forskellige faggrupper, som sender regninger til hinanden på kryds og tværs for hver en lille ydelse. Det er helt absurd, og det er ikke noget, faggrupperne selv har fundet på. Det er kommet fra oven. For hver eneste lille opgave, en researcher fra arkivet, en bibliotekar fra biblioteket, en fotograf, en lydmand, en tekniker skal lave, skal der eksistere et produktionsnummer, så ydelsen kan skrives på som udgift. Hvis der ikke er et sådant nummer, bliver arbejdet ikke udført. Et besynderligt system af faktureringer, der cirkulerer rundt i Huset.

Niels har kun hån tilovers for det bureaukratiske.

Der har været hundedyre konsulenter på udefra, der har regnet alle arbejdsgange igennem og set på, hvordan der kan spares penge i alle led både i produktionsled og driftsled, og der er igen blevet fyret folk.

Niels ville væk, og Kirstens spørgsmål i december måned fremskyndede processen.

I julen og i nytåret sagde han ikke noget. De gik til julefrokoster, holdt juleaften med Clara og Claes, festede som sædvanligt hos Kirstens familie nytårsaften, og nytårsdag var de til nytårskur hos dronningen, altså ikke Margrethe, men Niels’ mor, enken, den statelige kone i hendes store lejlighed på Østerbro, hvor hun har pige i huset, en kvinde fra Filippinerne.

Niels’ mor er snart 80 år, og hun er den eneste, han har en lille smule dårlig samvittighed over for, når han vælger at forlade landet. Et helt år bliver det måske, men mobiltelefonen er opfundet. Og Niels har også givet sin mor en computer i julegave, og hun er kommet på internettet. Det vil sige, det er den filippinske kvinde, der hjælper hende, så Niels kan sende e-mails og fotos hjem til Østerbro.
Bilen giver et lille svirp, da han kører fra højbroen og kommer ned på det flade brostykke.

Sådan et fantastisk fremskridt. Kilometerne over bæltet tager ingen tid sammenlignet med færgen, hvor der altid var ventetid, før man kunne køre om bord. Og broen er også æstetisk smuk.

Niels har altid undgået at blive mellemleder, leder eller at deltage i redaktionsgrupper med påtvunget samarbejde.

Han har været freelancer før, og det, at han igen vælger at blive sig selv, kom ikke som et chok for nogen i hans redaktion.

Niels holdt heller ikke afskedsreception, selvom et par af kontordamerne mente, at det burde han.

Han regner med at blive ved med at levere stof hjem, for han opfatter sig som en del af dansk public service, og den finder man stadigvæk bedst her i Huset, som han formulerede det.

Så han holdt bare op. Han har ikke meldt sig arbejdsløs, for hvis han skulle det, var han blevet påtvunget en karantænetid af sin a-kasse for selv at have sagt op. Niels tænker ikke i de baner.

Kirsten og han har en fælles opsparing, men selvom de har været gift, har de også særeje.

Kirsten vil blive boende i huset, så nogle af hans penge er stadigvæk bundet der, og det er helt i orden for ham, så som sådan har de ikke haft problemer med det økonomiske og det praktiske.

Og så er han på motorvejen over Fyn, ned gennem Sønderjylland, derefter bliver det mindre tyske landeveje stik øst, og så vil han overnatte i Stralsund den første nat, har han tænkt sig.

Måske vil han lave en lille reportage fra byen.

Niels har researchet og læst op, og han har også et par tyske kontakter i Rostock.

Men måske kører han straks videre mod den polske grænse i morgen.
En anden plan kunne være Riigen ved Østersøen. Ingen faste planer og også lidt tid til fridage.

Kirsten græd i januar. Men kun i kort tid.

Et par uger efter Kirstens spørgsmål fortalte han hende, at han syntes, de skulle skilles.

Han ville sætte hende fri, som han forklarede det.

-	Du trænger til passion, til lidenskab, havde han sagt.

Og han er ikke i stand til at matche hende. Sådan formulerede han det, og Kirsten tørrede sine tårer.

Kirstens datter Clara er i virkeligheden den, der har grædt mest, til Kirstens og hans store undren.

Niels havde tænkt, at hun nærmest ville være ligeglad. Hun lever sit eget liv med Claes, men Clara var knust. Og både Niels og Kirsten måtte minde hende om, at Niels ville blive ved med at være i hendes liv, ligesom hendes rigtige far i Californien.

-	Har jeg levet på en stor løgn om jer to i et lykkeligt hjem og løgnen om en lykkelig barndom? hikstede Clara.

Noget godt, der faktisk er kommet ud af bruddet, tænker Niels, er, at mor og datter er blevet tættere knyttet sammen, kan han forstå.

Kirstens gamle forældre modtog oplysningen uden megen reaktion, de virkede ikke særlig skuffede over, at han og deres datter var gået fra hinanden.

Kirstens far, den gamle socialdemokrat, har altid forekommet Niels småborgerlig og naiv, og han har, for at sige det ligeud, altid kedet sig i mandens selskab. Niels har altid kunnet forudsige, præcis hvad der ville komme ud af den gamles mund, før han overhovedet sagde noget, eller måske før han endda tænkte en tanke.

Niels er en fri fugl i en ny bil med penge på lommen.

Ud over at lave journalistik vil han skrive bogen om de øst-
europæiske lande ti år efter Murens fald. Den skal udkomme næste år, og Niels ved, det bliver en succes. Ikke fordi det er ham, der skriver den, men fordi han brændende ønsker sig, at han selv kunne læse sådan en bog.
Johanne

Det brager fra træerne og hyler udenfor.

Det er ikke kun en storm, det er en orkan, den værste i mands minde.

De er ikke blevet direkte berørt endnu, men de har fulgt med hele aftenen indtil midnat på radio og i fjernsynet om orkanens hærgen.

Det er fredag aften i december, og rigtig mange steder i landet er der store trafikale problemer efter julefrokosterne, for vejene er spærrede af væltede træer.

Johanne har flere gange per telefon været i forbindelse med nyhedsredaktionen. Selvom hun har fri, er hun på, sådan er det, hun er deres chef, selvom det blot er lidt endnu, for hun forlader avisen meget snart til fordel for et chefjob i Huset.

Johanne bliver kaldt karrieremenneske, og det har hun intet imod. Tværtimod. Det er rigtigt.

Hendes bedste ven er hendes mand. Og lige nu ligger han og sover sødt i sit hvide silkenattøj i deres fælles seng i det store, lyse soveværelse. Soveværelset er renset for overflødige ting,
der er kun de lette, hvide gardiner fra loft til gulv, deres fælles blåhvide Håstens-seng med ekstra Håstens-boksmadras, hvidt sengelinned, hvidskurede trægulve, to små, hvide sengelamper og ingen sengeborde overhovedet.

I deres soveværelse bliver der sovet, så der er heller ingen mobiltelefoner, clockradio eller vækkeur.

Johanne sidder foran sit sminkebord i det noget mindre omklædningsværelse, der er adskilt fra soveværelset af en let skydedør. Når de skal vækkes om morgenen, er det clockradioen på sminkebordet, der bliver sat til. Lyden går uden problemer gennem skydedøren.

Det er sjældent, hun og hendes mand går i seng på samme

tid.

Johanne er B-menneske, hendes mand er A-menneske, og de respekterer hinandens søvnvaner og er begge lydløse, når den anden sover.

Hendes mand kan bare sove, mens hele landet er tvunget i knæ af en orkan af sjælden styrke. Alle broer er lukkede, lufthavnene er lukkede, og han sover trygt fra det hele.

Det gør ikke Johanne noget. Tværtimod. Hun elsker at være alene om aftenen og om natten, hvor hun kan få tingene tænkt igennem, få skrevet sine tanker ned og få visionerne formuleret.

De har ingen børn, har altid bare haft den kastrerede stribede hankat Ib. Lige nu ligger den på en kuffert oven på et skab i hendes omklædningsrum. Hun kan tydeligt høre, hvordan den småsnorker for indimellem at vågne og give nogle smålyde fra sig, når orkanens lyde kommer ind til den udefra. Men det gamle solide hus har tykke mure, og Ib virker ikke særlig plaget af uvejret. Den falder i søvn igen efter hver forstyrrelse. Den er gammel, ældre i katteår, end hun er.
Hendes søstre har børn, og hendes mands søskende har børn, og dem ser de en gang imellem, det er rigeligt.

Johanne har aldrig været interesseret i spædbørn. Men nu er nevøerne og niecerne blevet ældre, og så kan man få brugbare svar ud af dem om det liv, de lever, deres børneliv og ungdomsliv generelt. Det er sådan noget, Johanne er interesseret i, altså de gode kilder, kan man kalde dem. Selvfølgelig holder hun også af børnene, men de er ikke det første, hun tænker på om morgenen.

Johanne er ikke sentimentalt anlagt.

Det første, hun tænker på om morgenen, og hun skammer sig ikke over at indrømme det, er hverken manden eller katten, det er hendes avis, det er hendes redaktion, det er hendes job som nyhedsredaktør, det er, hvad der sker i Danmark. Hvad er væsentligt? Hvad skal dækkes? Og så dernæst hvad der sker i udlandet. Hvilken betydning vil det få for danskerne? Hvad er kriterierne for, at de skal dække de begivenheder lige netop i dag?

Længere op ad dagen kommer der mere til, også hvordan andre medier dækker de samme begivenheder, og over middag er hendes hoved stillet ind på sammenhænge og baggrunde.

Sådan er hendes hoved skruet sammen.

Så er der aftenen og natten tilbage, som andre vil opfatte som deres fritid, men her bruger Johanne sin tid på visionerne, fremtiden, strategierne og målene.

Johanne skruer ned for clockradioen. De taler stadigvæk om orkanen. Der er sket et dødsfald. Hun behøver ikke ringe ind, det klarer de selv.

Hun tager renseservietterne frem og begynder at tørre ansigtet rent for makeup. Hun bruger et tykt lag makeup, så der skal flere servietter til, og den blå øjenskygge sidder godt fast.
Bagefter renser hun en ekstra gang med rensecreme og tonic og smører ansigtet ind i natcreme.

For ikke at få alt muligt stads i håret har hun taget en lille, stram nathue på, som hun selvfølgelig ikke sover med, for så ville hendes mand dø af grin om morgenen, men det er bare for at skåne håret.

Det er egentlig ret besværligt, det hele, og det er ikke engang, fordi hun er forfængelig, at hun bruger al den sminke hver dag. Og huden ville have det meget bedre, hvis hun lod være.

Men Johanne undlader ikke at tage sit Johanne-ansigt på én eneste dag om året, selv når hun holder ferie, selv når hun en yderst sjælden gang er syg, tager hun sit ansigt på.

Det er en rutine, som at spise, gå på toilettet, gå i bad, handlinger, der ikke har noget at gøre med hendes tankevirksomhed, handlinger, hvor hun faktisk slapper af, mens hun gør det.

Det er de samme cremer, farver og parfumer, hun har brugt alle dage. Selvom de begge har store lønninger, og hun kunne købe meget dyrere mærker, er det de samme, hun har brugt, siden hun læste på universitetet.

Og hvis hun havde kunnet passe det samme tøj fra dengang, var hun fortsat med det, men det alt for stillesiddende arbejde, hun har haft i alle årene, har sat sig på hendes krop. Hun har taget på, og det generer hende, men ikke mere, end at hun bare konstaterer det om morgenen, når hun står i brusebadet, og så tænker hun ellers ikke videre over det, for der er så meget andet, der er vigtigere, så mange andre ting i verden, hun skal tage sig af. Om hun lever op til et eller andet sundhedsideal, er hende så inderligt ligegyldigt.

Men ansigtet tager hun trofast på hver dag. Det er hendes maske og hendes beskyttelse over for andre menneskers indtrængen i sin personlighed.
Johanne rejser sig med den lille hue over håret og i kimono og går tilbage til stuen og tænder for fjernsynet, der er stadigvæk ekstraudsendelser.

Tv har fuldstændig de samme historier som radioen, det samme dødsfald, der er indtruffet.

Der er sendt reportere ud fra begge redaktioner. Hvor er det et spild af arbejdskraft og penge, tænker hun. Det ses tydeligt sådan en aften. Måske skulle hun bruge eksemplet her, eller er det for dramatisk, nej, hvorfor ikke?

Johanne sætter sig. Hun har en lille, sort bog i kimonolommen, hvori hun hurtigt får skrevet et par stikord, tidspunkt for tv-udsendelsen, reporteren, indslaget, og så noterer hun også fra den sidste Radioavis, hun lige har hørt, igen navnet på radioreporteren, indslaget og tidspunkt, det samme indhold, dobbelt mandskab.

Alt sammen, fordi der både er en selvstændig nyhedsredaktion på tv og en på radioen, decideret spild af ressourcer. Det ville svare til to nyhedsredaktioner på hendes avis. Måske ikke helt det samme, men alligevel.

Johanne henter sin bærbare computer. Den mangler strøm, og hun sætter opladeren i og tjekker mail. Der er ikke noget, hun behøver at svare på lige nu. Hvor er det en god opfindelse, at man kan læse sine arbejdsmails derhjemme og i ferien, og det gør hun. Det er helt nyt og avanceret. Hun kan slet ikke forstå de kritiske røster, der er begyndt at lyde rundtom, at medarbejderne på denne måde aldrig får fri. Og hvad så? Hun behøver at vide, hvad der foregår, det er meningen med hendes liv.

Hun åbner for et word-dokument, som hun er begyndt at skrive ind i. Det er hendes visionspapir, hvor der står, hvad der skal ske med Husets nyhedstjenester.

Det er derfor, hun lige er blevet ansat.
Hun skal lægge redaktionerne sammen som noget af det første, selvfølgelig skal der fyres folk, og der skal ansættes nye, der er indstillede på at arbejde tværmedialt, medarbejdere, der både kan lave radio og tv.

I det lange løb vil det blive langt billigere.

I begyndelsen vil det koste stillinger, og hun ved, at hendes kritikere vil være parate til at brokke sig over, at der bliver fyret folk og lige bagefter ansat nye, men tiden vil gå, man vil glemme det, fremtidens nyhedsbillede er et andet.

Måske skal radio og tv på internettet?

Det bliver måske det nye, altså at man går fra kabel til net?

Det tekniske er ikke hendes bord, hun er på smidiggørelsen af indholdet, besparelsen på researchen, samarbejdet og tværfagligheden.

Tordenkaffe? Var det ikke det, de fik hjemme hos dem på gården i hendes barndom? Men orkanen er anderledes derude. Der er ingen tordenbrag kun lyde af unaturlige vindstød, træer, der klager sig, og andre mærkelige, gungrende lyde, hun ikke kan dechifrere.

Var der noget i den tordenkaffe, de voksne drak? Eller var det bare kaffe? Hun vil ikke have kaffe, men kunne godt klare en stiv whisky.

Johanne rejser sig og går hen til Montana-reolen, hvor flaskerne står i et par af kasserne, ganske upraktisk, synes hun, men hendes mand har sine egne idéer om udnyttelse af godt design.

Johanne har indtil videre fået skrevet otte sider i sit word-dokument, heraf fire denne aften. Og det er godt formuleret, så hun skåler tilfreds med sig selv over resultatet.

Hun kigger ud i haven. Hun kan ane de voldsomme bevægelser derude. Den store blodbøg nede bagerst i den gamle have, granerne og det store fyrretræ tættere på huset.
Men pludselig bliver det hele sort. Alle lys går ud. Fjernsynet, det hele.

Strømmen er gået.

Og noget vælter derude.

Det giver et brag. Er det blodbøgen, som de mange gange har talt om burde fældes? Den er blevet for stor til deres villahave. Eller det er nok snarere fyrretræet, der er væltet ned over deres garage?

Det store brag har vækket hendes mand, der kommer fum-lende ind til hende med en lommelygte i hånden, han er så praktisk, hun ville ikke engang vide, hvor hun kunne finde en lommelygte.

Han lyser på hende og griner.

-	Hvordan er det, du ser ud, hvad har du på hovedet?

De går ud til relæet, det er ikke bare sikringer, kan de se.

Der er mørkt ude på villavejen, al strøm er røget i huset og i

hele kvarteret.

-	Jeg tror, der er væltet et træ hos os, siger Johanne. Og måske er det fyrretræet, der er væltet ned over garagen.

Hendes mand tænker straks på fryseren og på køleskabet.

-	Lad os vente med det der udenfor til i morgen, foreslår han. Det er for mørkt nu.

Johanne er fortvivlet. Mere end fortvivlet. Hun har ikke kopieret de sidste fire sider. Ikke engang savet.

Pyt med garagen og bilen og det hakkede kød og stegene! Men hendes visioner!

Johannes mand kalder på hende fra omklædningsværelset.

Johanne famler sig vej derind efter lyskeglen.

Han står på en stol derinde og lyser op på kufferten, hvor katten ligger.
-	Den bevæger sig ikke, siger han lidt trist. Den er ikke så varm mere, tilføjer han og prøver at pirke lidt til katten.

-	Åh nej, skriger Johanne og får puffet ham til side.

Ib er død.
Gustav

- Det er et vanvittigt flot hus, du bor i, siger Clara.

Det er den 1. januar 2000.

Gustav og Clara er vågnet op halvt påklædte side om side i sengemiljøet, som Gustav kalder det, i et soveværelse, der kunne være en illustration til en artikel i Bo Bedre, havde det ikke været for lidt rod af champagneglas, magasiner og tøj smidt i en bunke på gulvet.

Gustav kendte ikke Clara i forvejen, men de mødte hinanden til nytårsaftensfesten hos Gustavs venner, en privatfest i et lige så stort hus som Gustavs, i Hellerup.

- En ny pige i klassen, som Gustav havde sagt til hende.

Gustav er i begyndelsen af 30erne, stadigvæk inkarneret ungkarl, hverken gift eller far til nogen, så vidt han ved, som han grinende sagde til Cara i går.

Hun er noget helt andet, tænker Gustav om den langbenede kvinde, der lige nu forgæves prøver på at trække soveværelsets arkitekttegnede træpersienner fra ud til skrænten.
Hun indynder sig ikke, hun er uimponeret, det kan han godt lide.

Men nu handler det ikke om hende, persiennerne eller om udsigten. Han skal op, han skal tjekke det, alle andre tjekker lige nu.

Kalenderen skiftede ved midnat til år 2000, og i samme øjeblik for hele selskabet hen til værtens computer for at se, om der var sket det, mange af dem frygtede, at der kom sammenbrud i hele computersystemet, men det gjorde der ikke.

Bagefter hørte de radio, så tv, intet var sket.

Men kan der være sket noget senere på natten, mens de har sovet?

Det firma, Gustav er administrerende direktør i, har taget alle forholdsregler og kopieret data på diske i flere uger, det samme har firmaets og Gustavs bank.

Gustav tager en badekåbe på og stryger ind i stuen ved siden

af.

Selvom der ligger en smuk pige i hans seng, selvom det er fridag for alle, selvom han kunne overlade det her til andre, er Gustav det mest ansvarlige, et firma kan have ansat som direktør.

Efter han afsluttede sine eksamener på Handelshøjskolen med højeste karakter i samtlige fag, har hans indtræden i det danske erhvervsliv været én lang sejrsgang.

Ansvar for firmaet, ansvar for sine ansatte, psykologisk indsigt, økonomisk talent, stor viden om internationale forhold samt et sproggeni, som de kalder ham alle steder. Gustav lægger ikke skjul på, at sprogene er kommet til ham fra arbejdet i turistbranchen.

I det hele taget skjuler Gustav ikke, hvordan han er kommet til tops som administrerende direktør. For ham er der ikke no-
get, der er finere end andet. Han forstår ikke snobberiet. Det er på mange måder hans force.

Gustav er ikke sentimental.

På et glasskrivebord står hans computer, han tænder for den og ringer op til firmaets IT-ansvarlige.

-	Der er ikke sket noget som helst i nat. Alt er, som det skal være.

Den IT-ansvarlige, der har været oppe hele natten uden at fejre nytårsaften, er overtræt. Han griner, og Gustav takker, roser ham og siger, han vil blive belønnet for at have holdt sig sober på denne hysteriske og historiske nat.

Clara kommer ind til ham i stuen.

-	Alt er selvfølgelig ok, siger han.

Clara er between jobs, siger hun. Hun er uddannet designer, har haft nogle jobs både i Danmark og et par få i udlandet, men lige nu går hun og venter svar på forskellige ansøgninger.

-	Det er altså et fedt hus, siger hun igen. Et gammelt hus med sjæl og stil og dog så moderne. Hvor længe har du boet her?

-	Et par år efterhånden.

Gustav og Clara har sovet i samme seng, men kun det, Clara i sit undertøj, og Gustav har på grund af uroen for sammenbrud været så ædru, at han har sovet i pyjamasbukser. Meget ærbart alt sammen.

Men de har kysset, og Gustav vil gerne tale mere med Clara, og måske kan det også udvikle sig? tænker han.

Egentlig er det lidt underligt, at hun tog hjem sammen med ham. Det var ikke med hans gode vilje, eller det var i hvert fald ikke ham, der tog initiativet, det blev bare sådan, de talte og talte, de dansede, de hang ind over hinanden, da alle tjekkede computere, og da der var for langt for hende at tage ind til byen og ingen taxa at få, så, ja, hvorfor ikke? Han kørte ovenikøbet
selv sin Audi hjem, lidt for meget havde han nok drukket, men først derhjemme drak de Bollinger inde i soveværelset, og så sov de pænt ved siden af hinanden som søskende.

Han kan godt lide, at hun er så selvsikker og slet ikke nervøs og pinligt berørt over at vågne op i huset her.

Gustav laver morgenmad. Også herude er der stadigvæk reminiscenser af det gamle køkken fra 1920 erne, fortæller han, men det er også stærkt moderniseret.

Og igen roser Clara stilen.

Hun er stilbevidst, selvfølgelig er hun det, hun er designer. Industriel designer, men hun har sans for indretning, kan han høre.

Og selvfølgelig har Clara en kæreste, fremgår det, mens de spiser morgenmad. De er nået til punktet: Er vi singler eller hvad, og hvorfor?

- Jeg er så udpræget single, endnu, siger Gustav og blinker med det ene øje.

Men han er begyndt at spekulere over, om han ikke skulle prøve at finde sig en kvinde, der kan passe ind i hans hus og hans liv, det siger han ikke højt.

Gustav er funktionel helt ind i sin rygmarv.

Mediekoncernen, hvor han er CEO, profiterer af hans ungdommelighed, hans klarsyn, hans visioner og hans vildskab. Han er selvbevidst og stærk. Live and let die. Det kan man godt tillade sig at sige igen, uden at være reaktionær. Når selv Paul synger Live and let die, kan Gustav vel også.

Gustavs passion er på den ene side magt, men han ønsker opbakning og applaus fra sine undersåtter. Magt med et touch af folkeligt demokrati. Så er han i sit es. Men hvis hans ansatte har problemer, så løser Gustav dem. Han er den ultimative hold-
leder, ligesom dengang på Algarvekysten. På det psykologiske plan er der såmænd ikke de helt store forskelle.

Og pigen her? Han kan rigtig godt lide hende. Han kan først og fremmest godt lide, at hun ikke trænger sig på. Mange kvinder klistrer sig lynhurtigt op ad ham, lige så snart han åbner munden, og de finder ud af, hvem han er. Klistrende kvinder, øv. Og det er sikkert derfor, han til sin egen store forbavselse har taget Clara med hjem.

Og nu går hun rundt i hans hus og tager det til sig, tænker han.

Han kan godt forestille sig hende bo her.

Hun er så naturlig, ingen kan se, at hun har været til party dagen før.

Og selvfølgelig er det lidt irriterende, at hun har en kæreste. Det er det eneste minus. Men hvis hun ikke havde en, ville det nærmest også være unormalt. Lige nu ved han ikke, om han har tid til at bruge krudt på at udkonkurrere en rival. Selvom han er fuldstændig overbevist om, at det kunne han nemt. Men har han lyst til det?

-	Hvorfor er du så her? spørger han Clara. }eg mener, du har en kæreste?

-	Vi har jo ikke lavet noget, siger Clara. Højst kysset lidt, så vidt jeg husker. Det er alt. Intet kriminelt, overhovedet ikke noget, der ligner utroskab.

-	Men hvad siger han til, du sover her?

-	Han ved ikke, hvor jeg er, han er selv i London i denne uge, vi ejer ikke hinanden. Et par år? Clara skiffer emne. Er det et hus, du har arvet?

-	Nej, men jeg kendte lidt til det i forvejen.

Clara vil have at vide, hvordan han har fået fat i huset.

Ok, hun får historien.
Den tidligere ejer af villaen var en trykkeriejer, som hans firma har brugt til alt trykkearbejde de sidste mange år.

-	Hvor mange? spørger Clara.

-	I 30 år, siger han.

-	Altså længe før du begyndte der?

-	Ja, selvfølgelig.

-	Døde trykkeriejeren eller hvad?

-	Nej, forklarer Gustav, sådan var det ikke. Det var faktisk trykkeriejerens far, der startede trykkeriet, som hans søn så overtog, og det var også den gamle, der lod huset bygge. Men sønnen boede der, da jeg kom ind i billedet. Det er heller ikke mig, der har lavet alle moderniseringerne, sønnen stod for nogle af dem.

Gustav og Clara står foran det store panoramavindue med udsigt over havet. Man kan ingen naboer se til nogen af siderne, selvom de er der.

-	Jeg så huset første gang for en fire-fem år siden. Direktionen blev inviteret til en fest heroppe, og jeg forelskede mig fuldstændigt i villaen, og jeg kan huske, at jeg sagde til mig selv, at jeg ville gøre alt for at få en villa som den, eller måske lige netop den her, tilføjer Gustav med et selvsikkert smil.

-	Og hvad skete der så med trykkeren?

-	Han gik konkurs, siger Gustav tørt. Og efter sin konkurs var han tvunget til at afstå villaen af økonomiske grunde. Og så købte jeg den.

-	Men hvorfor gik han konkurs? Og hvorfor måtte han sælge sin fars villa? insisterer Clara.

-	Der var flere grunde.

Gustav nøler lidt.

-	Jamen arbejdede han ikke for jer?

-	Problemet var, siger Gustav, at trykkeren efterhånden kun
havde arbejde for vores firma, vores mediekoncern. Han havde valgt kun at fokusere sit arbejdsfelt der. På os. For få kunder. Faktisk var der bare én stor kunde.

-	Og det var dig, og det var jer?

-	Ja, det kan man godt sige.

-	Og hvad så, var det ikke nok?

-	Jo, mens han havde os. Men på et tidspunkt skiftede vi trykkeri til et andet sted, hvor det var billigere. Estland. Vi var nødsaget til at rationalisere.

-	Og så røg han?

-	Ja, og han havde ikke likvider til at omlægge.

Hvor er hun stædig og insisterende.

-	Og så røg hans hus? Og så gik din drøm i opfyldelse?

Clara begynder pludselig at gå hektisk frem og tilbage foran

panoramavinduet.

-	Er det ikke lidt sygt? siger hun.

-	Sådan er det ude i virkeligheden. Der er ikke nogen, der har været bevidst onde her, siger han. Det ved du også godt, du er designer.

i - Hvordan kan du holde ud at bo her? udbryder hun. Jeg ville ikke kunne holde ud at bo her en dag.

Clara går i gang med at pakke sine ting sammen.

Så sentimental troede han ikke, hun var.

-	Sådan er forhistorien i alle de store velhaverkasser heroppe på nordkysten, udbryder han.

-	Ved du hvad, siger Clara, ramt af et sekunds social indignation. Jeg synes, det er sygt. I hver fald hvis man kender baggrunden. Min bedstefar var arbejder, siger hun meget højt.

-	Ja, og hvad så? Min oldefar var landarbejder.

Herregud, tænker han. Han orker det ikke rigtigt, selvom

Clara ser sød ud, når hun bliver vred.
-	Det var hyggeligt, siger Clara og tager sin frakke på.

-	Skal jeg køre dig ind til byen eller til stationen?

-	Nej tak, jeg har brug for lidt frisk luft.

-	Du kan da ikke gå på de stiletter, og det er koldt.

-	Ok, hvis du gider, så fint, kør mig til stationen.

-	Jeg vil gerne se dig igen, siger han, da han sætter hende af.

-	Måske, siger Clara og giver ham sit telefonnummer. Måske ses vi. Men ikke i dit hus. Det har dårlig karma.

-	Det mente du ikke for en time siden.

-	Al arkitektur, al design har en baggrund og en historie, ville du måske bryde dig om at bo i et jødisk hus, hvor du vidste, at de tidligere ejere var omkommet i en koncentrationslejr?

-	Nu styrer du dig. Det er lige i overkanten, er det ikke? Gustav er blevet sur.

Clara giver Gustav et kort kys på kinden.

-	Jeg ringer måske, siger han.

Usædvanlig pige.

-	Var det måske ikke dig, der traf beslutningen? råber hun efter ham.

Gustav lader, som om han ikke hører hende.

Selvfølgelig var de flere om beslutningen.

Men han stemte ikke imod.
Claes, Jørgensen, Yasemin

- Pas på dit overmod, siger han til sig selv, mens han drejer rundt på sin ring med dødningehovedet.

Det går nemlig rigtig godt for Claes, synes han selv, og det samme synes andre.

Claes har fundet sammen med en anden skæv type. De laver et program, der bliver sendt sent på aftenen, men det er hurtigt blevet et show, som især de unge har fået et kultisk forhold til, sådan virker det i hvert fald. Der er aldrig problemer med at få gæster eller medvirkende til at stille op. De sender ikke direkte, så mødetidspunktet for optagelse er ganske menneskeligt om eftermiddagen.

De kalder showet for Døden i Samara. Og det er selvfølgelig også at lege med skæbnen, ved Claes.

Han er stadigvæk kæreste med Clara. Og i går fandt de ud af, at nu skal det være, de vil købe et hus, som de har fået øje på. Et stort herligt Villa Villekulla-skrummel, der skal sættes i stand, men de har tid, og de har penge, for Claras mor spæder til.

Claes står og venter på Jørgensen ude i receptionen. Jørgen-
sen, den gamle kriger, som Claes kalder han, og som han og hans medtilrettelægger længe har drømt om at få med i et af deres shows. Jørgensen, som de er vokset op med. De elsker begge hans galde, hans ophidselse, hans brænden igennem. Han gør sig godt på TV. Han har gennemslagskraft. Budskabet? Det er ikke så vigtigt.

Først sagde Jørgensen nej og begrundede det med, at han ikke har lyst til at diskutere politik mere. Slet ikke efter, hvad der skete i sidste måned.

-	Spørg andre i partiet, havde Jørgensen sagt.

Men efter flere opringninger fra stædige og veltalende Claes var Jørgensen blevet overtalt.

Claes er heller ikke interesseret i at diskutere politik som sådan, havde han sagt. Deres show skal i aften handle om Jørgensen som person, et portræt, og de har fundet gamle klip frem med Jørgensen, hvor han har udtalt sig i tidens løb både i radio og på tv.

-	En slags hyldest, havde Claes sagt.

Og så havde Jørgensen skraldgrinet. Det havde han godt nok ikke ventet.

Claes kan udmærket huske Jørgensens kritik af børne- og ungdomsafdelingen på radio og på tv for deres politisering. Og dengang morede Claes sig over den, og flere gange holdt han med den koleriske mand, der adskillige gange indbragte klager over indslag til Rådet og både skrev og talte dunder imod de venstresnoedes indoktrinering.

Claes’ ærinde er et helt andet, forsikrede han Jørgensen i telefonen.

-	Jeg er en ung mand, der er udsprunget af en anden tid, og vi vil gerne have dig ind i studiet, fordi vi vil vise dig respekt.

Og så havde Jørgensen skraldgrinet igen.
Og nu kommer Jørgensen ind i receptionen, kan Claes se. Han har oprigtigt glædet sig til at træffe manden og går hastigt imod ham og giver hånd.

-	Jeg har forberedt mig grundigt, siger Jørgensen. Sammen med min kone har jeg fundet nogle af de gamle artikler frem, hvor jeg har udtalt mig, og jeg har også læst op på de gamle klager og svar. Jeg er velforberedt.

Jørgensen slæber på flere fyldte gule Netto-poser.

-	Rustet til tænderne, supplerer Claes ham med et stort smil.

-	Flere af de programmer, jeg dengang kritiserede for at være fuldstændig styret af venstrefløjen, eksisterer ikke mere, og selvom jeg stadigvæk synes, at de røde lejesvende stikker næsen frem hist og pist herude, siger Jørgensen, mens de går ned mod studiet, har de slet ikke nær så stor betydning mere. Der er andet, der er langt alvorligere.

Claes placerer Jørgensen i sminken og går ud for at hente ham en kop kaffe. Der er tid til en rigtig briefing, før de går på.

Claes’ medtilrettelægger er allerede inde i studiet, og gæste-publikummet er på plads.

-	Det er lige før, jeg savner de gamle, forudsigelige ljender.

-	Hvad? udbryder Claes. Nu falder vores indslag da helt til jorden.

Claes har sat sig ved siden af Jørgensen.

Han taler langsomt og bevæger sig for det meste også langsomt, det har en beroligende virkning på de fleste. Og det er noget, Claes nøje har indstuderet, han ved nøjagtigt, hvordan hans kropssprog er, for han er vokset op med at lege fjernsyn, lege studievært, lege en af de kendte på tv, at se på sig selv udefra. I dag er det bare noget barnligt noget, han ved, han kan. Men det ligger på rygraden. Og det er nyttigt i denne branche.

Claes lader Jørgensen tale uden at modsige ham ret meget.
Han stiller ham ikke engang spørgsmål. Det er vigtigt, at Jørgensen får sagt en masse, kommer af med en masse, inden han kommer ind i studiet, i showet, så han vil føle sig tryg og også føle, at han faktisk har fået sagt noget, selvom det var før, han var på. Claes tænker strategisk.

-	Selvfølgelig vil jeg ikke indrømme det, siger Jørgensen, men dengang vidste vi hele tiden, hvad vi skulle sige og mene. Mit kompas var lynhurtigt til at opfatte, hvor fjenden kom fra. Nu ser det helt anderledes ud.

Claes ved godt, hvad Jørgensen taler om. Jørgensen er slået ud af kurs. Som resten af den vestlige verden. Det er Claes for så vidt også, men terrorangrebet er også fascinerende i sin grusomhed, som et stykke kunst. Det må han ikke sige, det ved han, men det tænker han.

-	Efter sidste måneds terrorangreb i New York har jeg næsten mistet tiltroen til det politiske arbejde. Det er, som om alt det, jeg har arbejdet på, smuldrer, fortsætter Jørgensen.

Og Claes tilføjer - han skal jo sige lidt:

-	USA, den fuldstændigt suverænt stærke og uangribelige stormagt, har vist sig at være sårbar.

-	Jeg forstår det ikke, siger Jørgensen. Når jeg vågner om morgenen, tror jeg en gang imellem, at det er en ond drøm. Ingen burde være i stand til at angribe USA. Og hvis det så alligevel er tilfældet, er der intet, man kan regne med mere.

Claes studerer den gamle mand. Sådan en rystende kedelig type, egentlig. Det er vist ikke meget sjov, de kan få ud af ham i dagens Døden i Samara.

Claes har i telefonen forsikret Jørgensen om, at de ikke skal tale om World Trade-terroraktionen i studiet.

-	Vi skal skue bagud, har Claes forklaret. Jeg er ikke journalist, havde han fortsat.
-	Hvad er du så? havde Jørgensen spurgt.

-	Et selfmade, visuelt tænkende, visionært og digitalt menneske plus event maker, havde Claes erklæret.

Jørgensen lo i telefonen.

Sminkedamen vil i gang. Først siger Jørgensen:

-	Nej. Hvorfor det?

Men ok, måske lidt pudder på kind og næse, så han ikke skinner. Men ikke noget med farve i.

Kvinden, der pudrer, siger til ham, at Jørgensen holder sig rigtig godt. Hun kan slet ikke se, han har forandret sig i de efterhånden mange år.

-	Så mange år er der da heller ikke gået, siger Claes til hende.

Han forlader dem.

En runner kommer ud og henter Jørgensen.

-	Vi spiller først nogle klip med dig, siger han, mens de går ind.

Der lyder musik, en jingle, og så hører man Jørgensen synge en sang, som han lod indspille for mange år siden som en protest mod en anden protestsang.

Runneren skubber Jørgensen ind i studiet. Der bliver klappet.

Claes og hans medtilrettelægger sidder ved et bord, og det er Claes, der introducerer den gamle kriger Jørgensen.

-	Som alle børn og unge kender, siger han.

Jørgensen bliver bedt om at tage plads ved bordet.

-	Bare læg poserne på bordet her, siger Claes.

Det er meget bedre, at de der grimme poser ligger på bordet, tænker Claes, så alle kan se dem, og at der også kommer nærbilleder af dem i kameraet. Det skal de nok sørge for derude. Fedt billede!
Jørgensen gør mine til at lægge poserne på gulvet og tage noget op af dem.

Men nej.

-	Frem i lyset med bevismaterialet, siger Claes.

Nettoposerne fylder godt op. Jørgensen skal næsten rejse sig

i sædet for at kunne se ud over dem.

-	Hvad er der i dem? spørger medtilrettelæggeren.

Og så forklarer Jørgensen lidt om bilag og dokumentation, og hver gang han siger noget, klapper det indbudte publikum og hujer i vilden sky. Jørgensen ser uforstående ud på gæsterne.

Claes smiler opmuntrende til ham.

Så spiller Claes et lille klip med Jørgensen fra 70erne, hvor den gamle kriger, som Claes hele tiden kalder ham, siger noget om Cirkeline. Bag ved dem kører der et filmklip med Cirkeline, og publikum klapper højlydt igen uden at kunne høre, hvad der bliver sagt.

-	Har du skiftet mening siden dengang? spørger Claes.

-	Nej, siger Jørgensen. Jeg vil gerne uddybe, hvorfor jeg synes, der var tale om en misforstået kamp mod det, venstrefløjen kaldte for amerikansk imperialisme. Altså, Cirkeline ...

Jørgensens ord drukner. Publikum hujer og klapper.

-	Som om du er en rockstjerne, griner Claes’ medvært.

Han er begejstret.

-	Det er et meget underligt indslag, siger Jørgensen højt.

-	Skal vi ikke høre den gamle sang med dig igen, eller du kan måske selv synge den? spørger Claes og tilføjer, at han dengang i 70erne var vild med sangen.

-	Selvfølgelig vil jeg ikke synge her i studiet.

Og pludselig vender Jørgensen sig væk fra værterne og kameraerne og taler direkte til publikum.

-	I sidder der og jubler og hujer og synes, det hele er så sjovt
med mig, og hvad jeg sagde dengang, og det er helt fint, og jeg håber, at I kan se, jeg fik ret. Det er jo blevet bedre her i landet, men I skal vogte jer for anderledes fjender i tiden, der kommer, fjender, der er vokset op blandt jer, fjender, der er blevet udviklet og har nydt godt af demokratiet. De ligner jer, de lyder som jer, men heldigvis ser de ikke altid ud som jer. Mere vil jeg ikke sige.

Nu bliver det rigtig godt, tænker Claes. Fedt! Bare Jørgensen bliver vred og råber, håber Claes.

Men Jørgensen er helt alvorlig.

Til gengæld er der ingen, der hører på ham. Det unge publikum griner bare igen og hujer, som om der bliver holdt et skilt op foran dem, hver gang han har sagt noget, hvor der står: Grin og klap.

Jørgensen prøver igen.

Men nu tager Claes’ medvært ordet.

-	Jørgensens fjender går altid frem på rad i deres magt og vælde.

-	Misbrug ikke Brorson, siger Jørgensen hårdt. Og det er fejlciteret. Det er ikke fjender, det er konger, siger han tørt. „Gik alle konger frem på rad i deres magt og vælde.“

Og publikum griner igen.

-	Og så skal vi til at runde af, siger Claes.

Claes føler sig alligevel lidt brødebetynget over for den gamle mand, for han er udmærket klar over, at Jørgensen er blevet brugt. Misbrugt af mediet. Misbrugt af Claes. Blevet gjort til en gammel medieklovn.

The media is the message, undskylder han for sig selv, indeni. Tavst.

-	Husk dine poser, siger han og medværten i kor, da Jørgensen rejser sig og forlader studiet.

Ude i regirummet er de ved at lukke ned. Klokken er 17.00.
Rengøringen venter.

Yasemin, den mørkhårede og mørkøjede kvinde, står klar med sin vogn med klude, børster og koste. På en stol bagved sidder en køn pige på en 13-14 år og spiller på sin mobiltelefon.

-	Hej Yasemin, siger Claes, der kommer ud inde fra studiet. Vi er ved at rydde op derinde, du kan gå i gang om ti minutter. Hvem er det, der sidder dér?

-	Det er min datter, Medina hedder hun. Hun er bare med mig her i aften.

Claes nikker til hende.

-	Må jeg se, hvad du spiller?

Det går sgu hurtigt, tænker han. Der sidder en 13-årig pige og spiller et spil, som han ikke kender, og han kan sikkert heller ikke finde ud af det.

-	Medina, mumler Jørgensen. Det er da et mærkeligt navn. Ville det ikke være lidt nemmere at hedde noget på dansk?

Hverken Claes eller Yasemin hører det. Men Medina gør.

Hun kigger olmt på den gamle mand.

-	Tak for i dag, jeg synes, det gik helt godt. Måske ikke lige som du forventede det. Du må huske, vi har et meget ungt publikum, siger Claes til Jørgensen.

-	Jeg synes, det var bizart, det hele, svarer Jørgensen.

-	Her er en taxabon, siger Claes. Og du beder bare receptionisten ringe efter en vogn, eller skal runneren følge dig ud?

-	Har du slet ingen mening om det indhold, du sender ud? spørger Jørgensen. Altså, hvad er meningen? Hvad skal det være godt for? Er det bare underholdning?

-	Folk skal tænke selv, det er det, jeg står for, siger Claes.

-	Hvorfor går du med sådan en mærkelig ring med dødningehoved? Det er det rene Totenkopf. Og ved du, hvad Organisation Todt er? spørger Jørgensen. I er så unge, tilføjer han tørt, og
historieløse, er det ikke dét, det hedder? Er du overhovedet klar over, at den gamle naziorganisation brugte et dødningehoved som sit logo?

-	Jo, det ved jeg udmærket, forsvarer Claes sig. Jeg er ikke nazist, det er mit memento mori. Også jeg skal dø. Og der er ikke noget tysk eller fascistisk over det her. Hitler har ikke patent på dødningehovedet, heller ikke på hagekorset, hvis det skulle være.

Claes vil give Jørgensen hånden, da han siger farvel, men Jørgensen afslår.

Det er kun Medina, der ser afvisningen. Hun ryster på hovedet og smiler til Claes, og han smiler tilbage.

-	Man kan ikke vinde hver gang, siger hun.

Måske var det ikke helt godt, tænker Claes, det, de præsterede i dag. Gøre en gammel mand sur ved bare at ignorere ham og grine af ham.

De kunne havde gjort det bedre.

Men hvordan?

Også døden vil indhente dig, tænker Claes ved sig selv.

Hvis ikke i Bagdad så i Samara.

Måske skulle de ændre navnet på deres show.

Det er alt for sort og alt for fortænkt. Og i de her tider med terror, død og Mellemøsten.
Kirsten

Det er lidt tomt at være ude på etagen i dag.

Kirsten er ikke taget med de andre på udviklingsseminaret, hvor et par afdelinger skal slås sammen.

Det er ungdomsafdelingen, som Kirsten igen er blevet leder af efter at have været i familieredaktionen nogle år, der skal lægges sammen med dokumentarafdelingen. Det skal ske fysisk, det vil sige, de to grupper skal fra meget snart arbejde på samme etage, og så skal de også holde fælles redaktionsmøder og udvikle fælles programmer.

Man tænker fra ledelsen, at de unge tilrettelæggere med deres energi og direkte kendskab til målgruppen og de lidt mere modne tilrettelæggere fra dokumentargruppen kan befrugte hinanden.

Befrugte, sådan hedder det nu, eller synergi skal opstå, synergi, også et af de nye ord, der bruges.

Og så skal radiofolkene, der før har lavet ungdomsradio og radiodokumentarer også lægges sammen med tv-redaktionerne, så det er en sammenlægning af to medier.
Men Kirsten har sagt op.

Det er helt mærkeligt at tænke tanken for hende. Hun er meget snart ikke længere en del af det Hus, hun har levet og åndet for og i så mange år. Næsten et helt liv, men hun orker ikke mere.

Da hun og Niels gik fra hinanden, og han forlod Huset og Danmark, tænkte hun, hvad skal der ske med mig? Hvad skal jeg bruge mine sidste arbejdsår på? Og da den nye struktur skulle indføres, så fik hun nok.

Hvor er det dejligt at have et par dage på etagen her for sig selv, tænker hun, der er lejlighed til at få sagt farvel.

Den mellemstore flytning, sammenlægningen af Kontorhuset og Radiohuset inde i byen, er endnu ikke overstået. Der er stadigvæk personale og kontorer begge steder. Og hele molevit-ten skal i en meget nær fremtid huses i én stor medievirksomhed, én ny, stor bygning. Byggeriet er allerede i gang.

I tiden op til skal radio og tv igen være samlet på ét sted, som for år tilbage, og det bliver i Kontorhuset, indtil det nye byggeri er færdigt om et par år.

Organisationen skal tilpasses.

I dag er de eneste andre levende væsener på etagen folk fra Bents flyttefirma.

Kirsten nærstuderer flyttefolkene.

Hun har allerede tidligere flere gange talt med Bent, der er indehaveren. Han ejer den bedste galgenhumor, og kan få hende til at grine, når han opfører sin parodi over, hvad de laver. Hans firma kører nemlig inventar ud til Kontorhuset for medarbejdere, der er flyttet herud. Men der er også båndmaskiner, der skal bruges begge steder, maskiner, der ikke er nok af, og dem fragter Bent og hans personale frem og tilbage flere gange om ugen, indimellem op til flere gange om dagen, fordi den ene redaktion
pludselig står og mangler en maskine, der er i brug det andet sted, og vice versa.

Det er mere end udmærket for Bents flyttefirma, og Bent klager sig selvfølgelig ikke.

Kirsten kan godt lide ham, og hun kunne ikke drømme om at misbruge hans tillid, altså gå videre med det åbenlyse idioti og spild af penge, som hun sagtens kan se.

For Kirsten er også på vej ud.

Huset er ikke længere hendes.

Bent er selvfølgelig ovenud tilfreds med, at hans firma for et par år siden var så heldigt at blive fast tilknyttet Huset som internt flyttefirma.

De er fem inklusive Bent. Han har to biler med to personer i hver, og Bent tager også gerne fat.

I dag er han selv andenmand i en af bilerne, og det er igen båndmaskiner, der skal flyttes, men oveni har de også computere med og to skriveborde, der skal placeres på etagen, hvor radio- og tv-folkene skal arbejde sammen i én stor redaktion.

-	Jeg har været med til i hvert fald at flytte de her to båndmaskiner frem og tilbage mindst ti gange, og det må da være billigere at købe nogle flere end bare lægge alle pengene hos mig, griner Bent.

Kirsten sidder ved sit skrivebord og er gået i gang med at tømme skufferne ned i flyttekasser.

-	Men hvorfor pakker du ned? Skal du ikke blive i afdelingen? spørger Bent.

Kirsten sidder lidt tænksom.

-	Jeg holder op. Det er slut. Jeg har sagt op. Jeg har det sådan i kærlighed og arbejde, at man skal sige op, slå op eller kvitte, før man selv bliver gået.

-	Øv, siger Bent.
- Skal vi ikke gå ud i køkkenet og drikke en kop kaffe, hvad siger du, Bent? Kirsten har alle dage været en, man betror sig til. Og hun har ikke noget imod det. Der er noget over hende, der gør, at hun ikke behøver at fortælle så meget selv, men bare lytte.

Hendes far sagde altid, at alle mennesker er skabt med hele to ører og bare én mund, og det betyder, at det er meningen, man skal tale halvt så meget, som man lytter. Og det har Kirsten tænkt på masser af gange både i sit professionelle virke og i sit privatliv. Men hvad er der egentlig kommet ud af det?

Hun er ikke i decideret dårligt humør, men hun er måske i krise. En krise skrevet med kinesiske karakterer, endnu et bon-mot fra faderen: En krise på kinesisk er sammensat af to tegn for ulykke og håb. Og det passer hende godt, nu skal hun videre, nu skal hun lave noget andet. Ikke længere være Niels’ enke, Niels’ græsenke, Niels’ eks. Nu skal hun selv, og hun har planer.

Nu begynder Bent at fortælle om sit tidligere arbejde.

Husk nu på, lille Kirsten, du har to ører og kun én mund.

Bent havde engang et trykkeri, som han overtog fra sin far, og trykkeriet kørte fint indtil for ti år siden, hvor Bent var fyrre år gammel. Han skulle selvfølgelig have set det komme, at der var udenlandske konkurrenter lige om hjørnet, men han levede i sin egen beskyttede verden med familietrykkeriet, hvis kvalitetsmærke var det gode design, det respektable familienavn, de gode priser og leverancer til tiden, og han havde ikke drømt om, at han og firmaet fra den ene dag til den anden mistede sin største og desværre nærmest også eneste kunde. Kunden, mediekoncernen, var et firma, som Bent opfattede som bror eller søster til sit eget firma, to firmaer, der havde arbejdet sammen i flere generationer. Der var ingen advarselstegn, ingen opsigelsesperiode. Det kom fra den ene dag til den anden, efter at der var kommet en ny administrerende direktør udefra, som ikke
var en del af familien. Det var hans skyld, at de mistede ordren. Og trykkeriet gik konkurs, for de havde ikke opdyrket alternative afsætningsmuligheder.

Heldigvis oplevede hans far det ikke. Han var død tidligere samme år. Det gik hurtigt. Først trykkeri, så bilerne og villaen, men ikke ægteskabet. Det holdt. Og holder.

Bents mobil ringer.

Den næste flyttebil er her nu. Bent skal egentlig ned og læsse af og bugsere op i afdelingerne.

-	Kommer om lidt, siger Bent. Men ved du hvad? Jeg sidder lige her og taler med det sødeste menneske i Kontorhuset, griner han til Kirsten. Vent på den næste bil. Jeg ved, at den er på vej.

-	Jeg er ikke nogen bitter mand, erklærer Bent.

-	Du ligner heller ikke sådan en, siger Kirsten

-	Jeg har mit gode helbred. Du skal lige have slutningen. Efter konkursen var der en lille smule penge tilbage, og min svoger hjalp mig med at få lavet firma, og det passer mig fint, at alt er overskueligt. Det er måske det, der har været problemet, siger Bent, at jeg bare i sin tid overtog trykkeriet. Der var ikke noget, jeg selv skulle opfinde eller starte fra bunden, jeg skulle bare drive det, og lidt kedeligt var det måske, men jeg tjente mange penge. Det er slut nu. Min kone og jeg bor i et lille rækkehus i Brønshøj, børnene læser begge på universitetet og er for længst flyttet hjemmefra.

Når der er fyraften, så er der fyraften, jeg elsker aftenerne, som er mine egne, uden regnskaber og papirarbejde, og når der er ferie, så er der ferie, og vi kan holde fri uden at tænke på flyttefirmaet, det passer sig selv imens.

-	Kender det godt, siger Kirsten, men du må ikke lave den samme fejl igen og kun have Huset som kunde, som pludselig fra den ene dag til den anden kan opsige dig. Foreløbig sker det
ikke, ikke før alle er på plads i det nye byggeri. Hvad med din kone? Hvad sagde hun dengang?

-	Indimellem går min kone i sort derhjemme og bliver ond i lunet. Hun savner den store villa, siger hun. Men den, hun raser mest over, er manden, der bor i villaen i dag. For det gør han, direktøren. Men så er det, at jeg må forsvare Fanden, for jeg tror alligevel ikke, at det kun var Gustav, det hedder han, der traf beslutningen, der må have været flere. Årene er gået, og den gamle villa ville alligevel være alt for stor til kun os to, trøster jeg min kone.

-	Kender det godt, siger Kirsten, jeg bor også i en alt for stor villa, og jeg bor alene. Villaen skal nok også sælges. Og jeg skal i gang med et nyt liv. Jeg vil ikke blive her mere. Der er kommet andre og nye strukturer, det er ikke kun sammenlægninger og omlægninger, der skal også kreeres helt andre ledelseskulturer i Huset, forklarer hun. Det nye i ledelseslaget er, at der skal være menneskechefer og produktionschefer, M-chefer og P-chefer. De sidste skal have med produktion at gøre, det siger sig selv, de første skal have med medarbejderne at gøre.

-	Det lyder som en børnebog, noget Peter Plys-agtigt noget, siger Bent.

-	Måske er det godt nok at dele funktionerne op i to, det kan godt være, siger Kirsten. Vi blev alle bedt om at genansøge om vores stillinger, fortsætter hun. Jeg har været i produktionen alle dage, og derfor søgte jeg selvfølgelig jobbet som P-chef, men det viste sig, at det, jeg fik tilbudt, var at blive M-chef. Herregud, jeg gik hjem og tænkte over det i to dage, og så besluttede jeg mig for at sige op. Jeg har været her i 34 år. Det må være nok.

-	Hvad så? Hvad skal du så lave? spørger Bent.

Kirsten slår ud med hænderne og trækker på det.
-	Du er jo bomstærk, vil du ha et job i mit flyttefirma? griner han.

Kirsten griner også.

-	Hvem bliver så produktionschef her? spørger han. Er det en anden her fra afdelingen, en, jeg kender?

-	Nej, det tror jeg ikke, du gør. Hun kommer fra provinsen, jeg har kendt hende alle dage. Hun har også arbejdet her tidligere. Solvej hedder hun. Men det er sikkert det rigtige nu, siger Kirsten. Og nu, hvor jeg selv har sagt op, er der en person mindre, der behøver at blive fyret i næste fyringsrunde, for det bliver ved.

Kirsten vil være freelancer, det har hun besluttet sig for. Ligesom Niels. Ikke fordi hun vil efterligne ham eller kopiere ham. Men hun vil skrive, lave sine egne ting, være konsulent, noget helt andet, måske rejse verden rundt.

-	De siger, vi også skal have en ny generaldirektør. Der sker meget lige nu. Og der er flere i spil, fortæller Kirsten. En af dem har aldrig nogensinde beskæftiget sig med public service før. Det er de nye tider. Han er en ung CEO, administrerende direktør fra det private erhvervsliv. Gustav hedder han, ja, han hedder også Gustav.

Bent bliver bleg om næsen.
Astrid

I aften, når de spiser middag sammen hjemme i villaen, må hun få taget hul på problemet. Det er første skridt.

Det er rent LEAN.

Noget har hun da lært.

Astrid har været på et ledelseskursus i Californien sammen med syv andre fra TV, hvor de har mødt kolleger fra hele den vestlige verden.

I to uger har de lært om det nye inden for ledelse. Det hedder LEAN, men det er slet ikke forløbet, som hun havde forestillet sig, overhovedet ikke.

Faktisk er hun slet ikke leder, men hun fik alligevel lov til at komme med på kurset, fordi det var meningen, at hun skulle hjem og lave en dokumentarserie om forskellige nye ledelsesformer.

Men den ene redaktion i Kontorhuset har ikke vidst, hvad den anden redaktion havde af planer.

Hun blev sendt afsted på kursus for så at komme hjem og blive fyret.
De mellemlandede i New York og fløj kort tid efter til San Francisco, hvor kurset foregik.

En af de mange ledere på det dyre LEAN-kursus var dansk, og Astrid faldt for ham med det samme.

Tom hedder han, og for mange år siden arbejdede han ganske kort i Huset, men siden har han arbejdet i Silicon Valley i mange år, og han har en voksen datter med Kirsten hjemme i Danmark, Clara, hedder hun. Hvor er verden dog lille! Astrid kender udmærket Kirsten.

Og dette kursus skulle være hans sidste, fortalte han. Han ville hjem til Danmark, og sådan passede det hele så fint sammen, for Astrid med det lyse sind, som hun stadigvæk har, stod og manglede en ny kæreste, og ham her var lige sagen.

Allerede i løbet af den første uge lykkedes det Astrid at få ham med hjem på hotellets bar og bagefter med sig op på hotelværelset.

Astrid har, ud over at hun har fundet sig en ny kæreste, lært om de syv former for spild, som LEAN-modellen i ledelse er bygget op over.

Det handler om at være rationel. Man skal ikke bruge mere tid på en opgave end det, den behøver.

Selvom arbejdsmodellen i LEAN er noget, der stammer fra bilproduktion, er det den nye ledelsesmodel, alle, der er lidt fremme i skoene, taler om.

Man skal ikke lave overproduktion, det kan hun godt omsætte til programproduktion. Så skal man skære ned på transport og ventetid. Og så er der noget, der alligevel skærer i hende, overforædling, man skal ikke gøre produktet bedre end nødvendigt. Kan man virkelig oversætte det til programproduktion? Ifølge kurset kan man altså sagtens.

De skal alle sammen huske, får de at vide, at de ikke skal se
det fra den producerendes side. Man skal se det fra ledelsens side. Der skal ikke bruges mere tid og flere penge på at lave en tv-udsendelse eller en radioudsendelse end nødvendigt. Gerne en skrabet model. Det handler om at spare, det handler om at rationalisere. Virksomheden er blevet for tyk og fed. LEAN betyder i bund og grund at blive slank.

Og radioen og fjernsynet derhjemme skal på slankekur, ved Astrid, der bliver brugt alt for mange penge.

Huset er under kritik fra højre og venstre.

Men desværre var det forbudt at filme noget som helst på kurset, Astrid havde ellers et lille kamera med, som en af fotograferne derhjemme har instrueret hende i at bruge. Den skal stå på automatik hele tiden, har hun fået at vide, så går det.

Men hun fik lov til at tage noter, alt det, hun ville, så planen var, at når Astrid kom hjem, skulle hun finde nogle virksomheder uden for Huset, der var begyndt at arbejde med LEAN-modellen.

Noget, der også er meget vigtigt i modellen, er, at der skal gøres brug af den uudnyttede viden hos den enkelte medarbejder. Der er alt for mange kompetencer, de forskellige medarbejdere har, som slet ikke bliver brugt. Den uudnyttede viden skal kapitaliseres, så den ikke går til spilde.

Alt det skrev hun ned, og nu er hun hjemme, men kort tid efter hun kom hjem, blev hun altså fyret.

Alle siger, det er fuldstændigt vanvittigt, hendes gamle forældre, vennerne, kolleger og de to, hun bor i bofællesskab med.

Men Astrid er ikke så trist, for hun fik sig en ny kæreste, og han kommer snart til Danmark, og så skal han flytte ind i hendes store villa.

Hun har fortalt ham, at der er masser af plads, der er en hel
lejlighed til ham, og det er der også, men der skal lige laves lidt LE AN derhjemme først.

Aksel og Anders tager det heller ikke så tungt, at deres mor er blevet fyret. Hun plejer altid at have en plan B.

De har arvet hendes lyse sind, og hun har et godt forhold til begge fædre, ingen af dem har boet sammen med hende eller drengene.

Det eneste, der irriterer Astrid, er, at hun ikke selv nåede at sige op, før hun blev fyret, det kunne hun godt have tænkt sig.

Men pyt, der gik kun kort tid, før Astrid fik mobiliseret nye planer for sin freelancetilværelse.

Hun er 47, en kvinde i sin bedste alder, fylder stadigvæk op i rummet, når hun kommer ind med det store, lyse hår, de gestikulerende hænder, en høj stemme og hjertelig latter, dyrt, velsiddende tøj, for heldigvis er tiden ikke mere til sæk og aske. Astrid har arvet nogle skræddersyede spadseredragter, som hendes mor i sin tid gik i retten med som forsvarsadvokat, og et par enkelte Dior ditto, og de passer Astrid fint. Astrids mor er blevet tynd med alderen og gider ikke være fin dame mere, som hun siger. Hun vil hellere gå i joggingbukser end Dior.

Mindre en uges tid efter hjemkomsten fra USA bed Astrid hovedet af al skam og fik arrangeret et møde i chefredaktionen med en stak idéer under armen om reportageserier. Og der kom et glimrende resultat ud af det.

Astrid skal det næste år lave en serie i seks afsnit om drenge, der bliver til mænd. Hendes ældste søn, Aksel, har mod god betaling lovet sin mor, og det med pengene har hun ikke nævnt for chefredaktionen, at være hovedpersonen. Astrid betaler ham for at deltage i serien, der begynder, når han starter i gymnasiet. Og flere af hans kammerater har lovet, at de ligeledes stiller op. Lønnen er et par afsluttende fester hjemme i deres villa.
Sådan skal den skæres. Chefredaktionen var mere end begejstret.

Så Astrid har vendt det hele om, fra fiasko til sejr, også økonomisk set.

Ovenikøbet er hun mere end lettet over i fremtiden ikke at skulle være med til en masse udviklingsmøder, personalemøder, nedskæringsmøder, faglige møder og så videre og så videre.

Nu kan hun bare få lov at lave sine egne programmer.

Der er bare lige noget, hun skal have ordnet i aften.

En af de to andre voksne, Astrid bor i bofællesskab med, er sådan set Astrids gamle kæreste. Det regner han i hvert fald med. De har sovet sammen on and off de sidste tre år, og intet har fået ham til at tro andet, måske er de ikke så passionerede mere, men alligevel.

De tre har hver sin afdeling med både køkken og bad, og for det meste spiser de tre husstande hver for sig. Astrid spiser for eksempel med sine drenge. Men cirka en gang om ugen spiser alle sammen, og det er i aften, og det er også netop i aften, Astrid har planlagt at lade bomben springe om, at hun får brug for en lejlighed til.

Det er Astrid, der ejer huset. Hun ved godt, det er med kort varsel, at hun skal sige en af dem op, eller måske skal hun benytte sig af anledningen til at sige dem begge op? Men det går vist ikke, hun skal også tænke på sin økonomi.

Det er den gamle kæreste, der har lavet middagen i aften.

Aksel og hans lillebror spiser hurtigt og suser tilbage til deres egne værelser.

-	Jeg får brug for mere plads, jeg skal lave firma, lyver Astrid. En af lejlighederne skal laves om til kontor.

Hendes gamle kæreste ser over på den anden, der bor der.

-	Jeg beklager meget, og jeg kan jo lide jer begge to og vil
ikke smide nogen på gaden sådan uden videre, men jeg er selv blevet fyret, som I ved. Jeg tænkte, at I bare slår plat eller krone. Jeg ved ikke, hvordan vi ellers skal gøre det.

Hun spiller højt spil, hun ved det godt, men Astrid plejer at være heldig. Det er kæresten, hun ønsker ud. Han skal ud. Det er første skridt.

I morgen eller i hvert fald i løbet af næste uge skal hun også tage sig sammen og få slået rigtigt op med ham, det har hun ikke gjort endnu, og de har da også sovet sammen, siden hun kom hjem, bare et par gange. Astrid har det lidt svært med at sove alene, men han skal være ude af huset, før hendes nye kæreste, Tom fra Californien, flytter ind.

Astrid ønsker ikke at såre nogen, hverken den ene eller den anden.

- Det er med 14 dages opsigelse, men jeg kender et sted, hvor der er plads til en ny beboer, og det gør hun.

Folk finder sig som regel i en del i Astrids selskab.

Plat eller krone. Vinderen skal blive boende. Taberen skal flytte.

Astrid krydser alt, hvad hun kan krydse, under bordet.

Heldet er med hende som altid. Kæresten er taberen.

Og pludselig bliver det hele vendt på hovedet.

Hvor er det synd for hende, at det er kæresten, der må flytte.
Gustav

Han parkerer sin nye firmabil inde i Radiohusets gård. Det er en Volvo S40, mindre end hans egen Audi derhjemme, men selvfølgelig kører han i generaldirektørens bil, for det er ham, der er generaldirektør.

En antikveret titel, synes Gustav. Både general og direktør. Der er noget Fætter BR over begge titler, men han siger det ikke højt. CEO, som han hed før, lød bedre, i hvert fald i udlandet.

Men det er en stor stilling, Gustav har fået, og han elsker sin nye legeplads højt, selvom ikke alle elsker ham, det ved han godt, og det er dét, han vil gøre noget ved. Det er ikke, fordi Gustav partout vil elskes. Han kan leve uden, men han mener det, når han siger, at ledelse skal være synlig, respekteret, afholdt og brugbar. Et pejlemærke er, at hans ansatte skal kunne stole på ham. De er et team.

I dag skal han ind til et møde med nogle, han er klar over er skeptiske over for ham i dén grad.

Det er medarbejdere, der bare ikke bryder sig om det, han kommer fra, og det, han kommer med.
Det er forudsigeligt.

Gustav er kvik, Gustav er hurtig, han mener selv, han i forvejen kunne skrive drejebogen for de spørgsmål, de vil komme med.

Men mon ikke han kan få nogle af de kritiske røster til at skifte mening i løbet af de næste to timer, der er afsat i Radiohusets gamle kantine? Mon ikke de vil kunne indse, at de står sig bedst med en ny, moderne ledelse, der går ind for dem, som vil støtte dem i alt?

Med vilje har han klædt sig afslappet, hverken slips eller jakke, bare jeans, sejlersko, blå poloshirt med lyseblå strikcardigan løst hængende over skuldrene, og han har sit talepapir i orden.

Gustav skrev talen i går, og så har hans sekretær læst den igennem i dag. Den nye generaldirektør kunne godt tænke sig at få sin egen spindoktor, ligesom ministrene er begyndt at have. Selvfølgelig kan han bruge sin sekretær til lidt spin, til at læse igennem, komme med kommentarer og rettelser, men han har ikke budget til at give sekretæren en ordentlig løn, derfor får han heller ikke fat på de gode af slagsen.

Gustav kan selvfølgelig godt selv. Og han ved, han er god til at performe. Når der er modstand på, ligesom dengang med klagerne på Algarvekysten, er han i sit es. Det kan sagtens sammenlignes. Når der er kritik, er han bedst. Et flag i modvind, det er Gustav.

Hans sekretær gav ham en slags feedback, ærlig feedback. Hun kommenterede, hvor hun synes, han var for meget, hvor formuleringerne efter hendes mening var for smarte. Hun foreslog strygninger hist og pist. Noget har han taget til sig, andet har han beholdt.

De sidder parat derinde.
Der er fællesmøde i den historiske bygning, som de snart skal forlade helt.

Huset er blevet solgt.

Radio og tv er næsten fusioneret i Kontorhuset, og det nye, store byggeri, hvor de alle skal flytte ud, er i fuld gang.

Gustav glæder sig til det nye Mediehus med filhørende koncerthus, tegnet af en af Europas fremmeste arkitekter, som Gustav personligt har mødt et par gange til konferencer og derefter festlige sammenkomster i udlandet.

Gustav har meget svært ved at forstå, hvorfor nogen så nostalgisk bliver ved med at begræde, at de skal forlade denne gamle, utidssvarende bygning, konstrueret til en anden tid, der ikke harmonerer med den digitale nutid og fremtid.

Han elsker personligt det nye byggeri for dets modernitet, dets mulighed for, at mennesker kan mødes, storrummene, den indre gade, atriumgårdene, glasset og stålet.

Der er gjort plads til Gustav nede bagved i kantinen under et maleri af nogle arbejdere. Han har selvfølgelig set billedet før. Verden af i går, som de her medarbejdere hæger om. Der er noget ganske gammeldags over sceneriet, det kunne været Sovjetunionen under Stalin.

-	Hvem er det nu, det er? spørger han en, der sidder oppe foran.

-	Det er Fyraften. B&W-arbejdere på vej hjem. Folmer Bendtsen.

-	Ja, selvfølgelig, svarer Gustav. Fremragende billede. Mon vi ikke kan få det med i flytningen? siger Gustav lidt påtaget.

B&W har været lukket i mange år, arbejderne er for længst døde eller i hvert fald gået på pension. Danmark ser helt anderledes ud nu, og billedet er malet på væggen, så det kommer selvfølgelig ikke med.
Radioens samfunds- og kulturredaktioner, der er de sidste tilbage i Radiohuset, vil gerne diskutere med ham, hvordan fremtiden kommer til at se ud for dem i den nye institution. Sådan lyder mødeindkaldelsen, men han ved fra sine spioner, det er et par unge journalistpraktikanter, som han har kontaktet i de pågældende redaktioner, at de også vil bruge mødet til at gennemkritisere ham.

Medarbejderne kan ikke lide ham.

-	Meget har man budt os de sidste par år, men dette? siger

de.

Og det er ham, de mener.

De synes ikke, Gustav interesserer sig overhovedet for hverken samfundsdebat eller litteratur.

Det er, hvad de to journalistpraktikanter fortæller ham.

Dem mødes han med hver 14. dag. De kommer ud i Kontorhuset til ham, og så drikker de et glas vin eller en kaffe og fortæller lidt om stemningen derinde. Hvad der foregår inde i Radiohuset. Og han kalder dem kærligt for sine små privatdetektiver. For selvfølgelig er de ikke spioner. Det er for sjov, det hele. Hvis resten af hans ledelse eller fagforeningen hørte ham omtale dem som spioner, så var Fanden løs. De er hans unge venner. Meddelere er måske et bedre ord? Nej, det er lige så slemt. Der er noget Stasi over det. Informanter?

-	Endnu værre ord, siger hans sekretær. Hun er klog. Informant er også Stasi.

Briefere, det er ordet.

Gustav stiller sig op med Fyraften bag sig. Foran sig har han kantinebordene, hvor redaktionerne sidder med kaffe, kage og vand.

Ved siden af ham står der et lille bord med vand og kaffe.

Han begynder sin tale.
-	Jeg har taget et papir med. Jeg er klar over, man skal være godt forberedt i den her forsamling, begynder han.

En lille joke.

-	Al research skal være i top, og dokumentationen i orden. Specielt hos jer siger han, sådan er I.

Der lyder en lille latter fra et par få, ikke flere.

Og så fortæller Gustav om, hvem han er, bare sådan lige ud ad landevejen. Som om det var ham, der skulle ansættes her. At spille ydmyg er godt. Og hans ydmyghed er ærlig nok. Det handler ikke om, hvem man er, men hvad man kommer med.

Han fortæller om sin uddannelse fra Handelshøjskolen, det senere CBS. Han opremser de arbejdspladser, han har haft, hvad et arbejde som CEO, administrerende direktør, går ud på. Så laver han en lille sjov ekskurs tilbage til sin tid på Herlufsholm Kostskole og årene som skibums og tourguide.

Det kan de godt lide. Flere af kvinderne griner.

Og så kigger han direkte på først det ene bord, så det andet bord og tilføjer, at han altid har anset det at være en god leder for sine medarbejdere som det vigtigste. Vigtigere end produktet. Det må andre tage sig af, produktionschefer, programchefer, mellemledere og den slags, og på den måde er der ikke så langt fra en CEO til en generaldirektør.

-	Og hvis I tvivler på, at jeg mener det, må I komme herop bagefter og få navne og telefonnumre på mine tidligere medarbejdere, der kan bekræfte, hvem jeg er, og at jeg altid har tænkt på dem først.

De ser lidt måbende ud ved bordenden, synes Gustav, som om de aldrig har hørt om en CEO før, eller?

-	Vi vil gerne høre helt konkret om fremtiden for vores redaktion. Hvad skal der ske med den, når udflytningen kommer? er der en, der spørger.
Og en anden tilføjer:

-	Vi regner ikke med, at du er en af vores kernelyttere. Kender du overhovedet til vores eftermiddagsprogrammer?

Det spørgsmål har Gustav selvfølgelig forberedt sig på.

Og han går i gang med en forklaring, som måske ikke er den mest overbevisende, det ved han godt.

Gustav bedyrer, at han selvfølgelig kender til deres fremragende programmer, faktisk har han hørt et par stykker i sidste uge, og de var interessante. Og igen understreger han, at hans medarbejdere er vigtigere for ham end deres programmer.

-	I sidste uge! bliver der råbt hånligt nede fra et bord, og flere begynder at grine højt.

-	Ja, siger Gustav. Da jeg fandt ud af, at jeg skulle herind, måtte jeg selvfølgelig høre jeres programmer, og det har jeg brugt flere eftermiddage på, og de er gode, og de er spændende og oplysende, måske ikke, undskyld mig ... Efter min mening er de ikke altid lige underholdende, men det kan der gøres noget ved.

-	Ha, lyder det nede i salen.

-	Han har hørt et program én gang, lyder det et andet sted

fra.

-	Ja, det er vel bedre end slet ikke at have hørt noget. Og jo, jeg har et klart indtryk af indholdet.

-	Klart indtryk. Ha! bliver der råbt.

-	Man kan vel sige ...

Og så begynder Gustav på en udredning om Israel og Israels brug af kun de bedste af de bedste i Mossad.

Det var et af de steder, hans sekretær havde streget ud, men Gustav har stor veneration over for Israel og for Mossad, og han har beholdt billedet. Det vil han skide på. Og overhovedet at tale om Mossad og sammenligne Mossads medarbejdere med
medarbejderne her er i forvejen alt for flot og alt for rosende om de mennesker, der sidder og nidstirrer ham. De ligner ved Gud ikke nogle, der er specialtrænede hos Mossad, med deres for mændenes vedkommende halvlange hår og sokker i sandaler, og kvinderne er tørre svesker med stærke briller og gråt hår. De bør være stolte over at blive sammenlignet med eliten i Mossad.

-	Intelligentsiaens elitetropper, udbryder han.

Han kan se på dem, at det ikke går ind, slet ikke. Han ved da godt, at journalisterne i programmerne ikke er specielt begejstrede for Israel, som hans sekretær også påpegede, men det er han ligeglad med, og nu hører de i hvert fald efter.

-	Meget har man budt os, men det her! kommer det fra en midaldrende kvinde i en Marimekko-kjole.

Hun rejser sig og forlader demonstrativt mødet.

Præcis den samme ordlyd, som hans briefere havde forud-sagt.

Men pyt.

Gustav har fået øje på de to praktikanter, der sidder ved to forskellige borde i hver deres redaktion.

Han prøver at smile til dem, men klogeligt smiler de ikke tilbage.

-	Jeg har meget stor respekt for jer, afslutter Gustav.

-1 skal vide, I er Husets DNA. Anonyme, ydmyge, kloge, altruistiske mennesker, der bare bliver ved med at opsøge sandheden uden at tænke på for eksempel selv at blive berømte, komme på tv. For eksempel.

Igen siger han noget fra det oprindelige papir, som hans sekretær foreslog skulle stryges. Men det er jo rigtigt, tænker Gustav. Ikke alle og enhver burde optræde på tv. Det er da noget, man skal gøre sig fortjent til, og han kigger ud over flokken. Bortset fra hans to unge briefere og et par få stykker til i den
relativt store flok tror han ikke, der er nogen, der ville brænde igennem. I givet fald skulle en caster bruge tid på at få dem fikset hos frisør, outfit og i sminken.

Det sidste siger han ikke.

-	Ha, ha, ha og atter ha! Der bliver storgrinet ved flere borde.

-	Vi er for grimme til tv. Ha!

Gustav vælger også at grine.

En til forlader kantinen.

Han er ligeglad. De hører, hvad han siger, de forholder sig. Det er ok.

Gustav ser sig spørgende rundt.

-	Er der ikke nogen, der vil spørge mig om noget? Det troede jeg. Så sjov er jeg vel heller ikke.

Så bliver der efterspurgt konkrete tidsplaner for, hvornår flytningen sker?

-	Skal der fyres flere?

-	Er der planer om yderligere samarbejde, altså tværmedialt?

Og så ruller han sig ud med tal, søjler og diagrammer. For

det her, det kan han. Ikke bare en sludder for en sladder, selvom han ikke har konkrete datoer eller tal. Det flyder fra ham, han har styr på de overordnede rammer. Men der opstår hele tiden forsinkelser i det nye, store byggeri, og da Huset er sin egen bygherre, er det sådan, at hver gang der er forsinkelse, skal Huset selv betale, og pengene skal tages ud af driftsomkostningerne, og det vil betyde yderligere reduktion, rationalisering og tilpasning.

-	Om ikke så lang tid vil der blive indkaldt til fællesmøder, når overskridelserne er blevet regnet ind i de næste års budgetter.

Men husk, I er DNA’et, uden DNA ikke nogen arvemasse. Er det ikke sådan, det er? Er det ikke godt at vide?
Der er en bedre stemning, da han forlader kantinen, end da han kom. Det mærker han. Flere smiler faktisk. Selvfølgelig. Han kan det her.

Da Gustav sidder i sin Volvo ude i gården og venter på, at bommen skal gå op til verden udenfor, får han øjenkontakt med en mand, der sidder bag rattet i en flyttebil.

Det er en, der holder og venter på at komme den anden vej ind i gården.

Gustav hilser mekanisk. Nikker. Han kender det ansigt, men hvorfra?

Manden nikker ikke tilbage, men bøjer sig ned og roder efter noget.
Johanne, Gustav, Lasse

Hvis det så bare havde været tidligere på sæsonen, for eksempel i august, men det er sidst i september, og det er en vanvittig idé, at de skal overnatte udenfor i de små telte på tynde liggeunderlag.

Johanne er led og ked af kurset og er imod, at Huset bruger penge på sådan noget. Johanne og de andre i ledelsen er på et teambuildingkursus på Sørup Herregård.

Der deltager 20 mennesker fra ledelsen, og det første, de blev bedt om, da de ankom med bussen, deres egne private biler måtte de ikke køre i hertil, var at aflevere deres mobiltelefoner.

Helt til grin, tænkte Johanne først, for der er telefoner på de flotte værelser på herregården.

Men hotellets personale og receptionen var selvfølgelig blevet taget i ed. Den eneste knap, der fungerer på værelsestelefonen, er linjen ned til receptionen. Der er simpelthen ingen linje ud af stedet. Hvad forestiller de sig?

Hun er nyhedsdirektør! Det er vanvittigt.

Da Johanne havde placeret sin kuffert på værelset og havde
opdaget den manglende kontakt til verden, gik hun i flæsket på de to teambuildingkonsulenter. De var bare afvisende.

Verden går ikke under, fordi hun i tre dage er uden kontakt med nyhedsstrømmen.

-	Vi har fået at vide fra oven, at sådan er det.

-	Fra hvem? ville Johanne have at vide.

-	Det ligger i konceptet, der skal ikke være nogen adgang.

-	Hvad hvis der udbryder krig, hvad hvis terroren når til Danmark?

Så vil alle have fat i hende. Man skal kunne få fat i hende.

Efter nogen palaver og ringen frem og tilbage og også diskussion med Gustav, deres tourguide, som hun drillende kalder ham, en mand, hvis passion for tiden er udenlandske spil på sin mobiltelefon, en person, hun har svært ved helt at greje eller tage alvorligt, er man gået med til, at hendes mobiltelefon ligger nede i receptionen, og hun har fået lov til at tjekke den fire gange i døgnet. At Gustav så heller ikke kan sidde og spille, når han keder sig, er selvfølgelig også konsekvensen. Og grotesk, at hun skal synke så dybt, at hun er skadefro over det sidste.

Men det blev aftalen, som hun nødtvungent er gået med til.

Latterligt, latterligt og latterligt hele vejen igennem.

Det var det første angreb, som hun kalder det, på al sund fornuft. En mobil har man på sig, så folk kan få fat i én i nødstilfælde, og det med bare at tjekke den fire gange om dagen er næsten ligegyldigt.

Ledelsen i Huset fungerer ikke optimalt sammen. De er for forskellige, kommer fra forskellige kulturer.

Ja, det tror pokker, synes Johanne også.

Det er derfor, de skal på teambuilding.

Der var flere kurser, de kunne vælge imellem, fortalte Gustav dem i bussen ned til herregården.
Det første kursus var ikke regulær teambuilding, det handlede om overlevelse. Hver deltager skulle fratages alle kontanter, betalingskort og telefonen, og så skulle den enkelte kursusdeltager køres til Nordjylland. Derfra ville det så handle om for de 20 ledere, hvem der først kom til København ved at spadsere og blaffe. Men der var ikke tale om holdarbejde, så det kursus havde Husets uddannelsesafdeling valgt fra og i stedet valgt en klassisk teambuilding på herregården.

Og det er Johanne glad for. Hun gad ikke stå i Nordjylland i spadseredragt og højhælede sko uden en krone på lommen, selvom hun nu nok havde fundet en løsning.

Det undrer Johanne, hvordan Gustav pludselig har fundet sammen med Lasse. Et udsædvanligt makkerpar. Men de to har noget tilfælles. De virker begge barnlige på hende, de er drengede og elsker at lege, spille, bruge kroppen og konkurrere fysisk, og det gør Johanne ikke. Hun hader det, og hun er udmærket klar over, at det er et af formålene med de tre dage, at hendes facade skal pilles af hende. Hun må bare prøve at stå det hele igennem uden alt for mange personlige omkostninger.

Efter en overdådig frokost i går blev de 20 ledere bedt om at stille op ude i herregårdshaven til fysiske øvelser, helst i let og praktisk tøj. Hun klarede det, havde et nyindkøbt joggingsæt med, som ikke får hende til at ligne en gris, det er mørkt, og der er bredde i benene. Håret, som hun ellers altid har til at hænge, bandt hun sammen i en hestehale, og Gustav bemærkede med det samme i en frisk tone:

-	Nej, se en ny pige i klassen.

Og også Lasse kommenterede hende.

-	Det klæder dig.

Og så var der ellers tillidsøvelser med lukkede øjne, fald og griben hinanden og vikle ind og vikle ud-øvelser, i spindelvæv
og kluddermudder eller kluddermor, banale børnelege alt sammen. Og håndklædeøvelser med sang og dans.

Heldigvis er der ingen, der har taget fotos, for ingen har fået lov til at tage kamera med.

Og det skal bare overstås. Det er spild af tid efter Johannes mening.

På intet tidspunkt har hun nydt legene eller øvelserne. Det er ikke, fordi de har været så hårde, tværtimod, hun havde frygtet det, der var værre, som hun har hørt om.

Og så har Johanne haft sit eget lille fristed, fordi hun har lov til at gå til sin telefon.

Og de pauser er blevet til så mange minutter som muligt.

-	Klassens kloge pige, drillede Gustav.

-	Hvorfor siger du ikke tykke pige? havde Johanne tilføjet hvast. Og nu er jeg jo ansat som nyhedsdirektør og ikke underholdningsdirektør, havde hun tilføjet.

Gustav var i sit es. Han elskede alle øvelserne og var god til det hele, men det kedede ham åbenbart lidt alligevel, kunne hun se. Det gik lidt for langsomt, og der manglede et publikum. Der var ikke nogen, han rigtig kunne brillere over for, ingen kønne piger. De fleste er mænd, der er kun to kvinder, hende og så en tynd, midaldrende kvinde fra økonomiafdelingen.

Efter et par timer var Johanne fuldstændig fysisk flad i modsætning til Gustav og Lasse. De to herrer fik lov til at åbne herregårdens tennisbane, og der strøg de ned for at kæmpe videre mod hinanden.

Johanne og de andre fik en enkelt time til at slappe af i, så skulle de i gang med sammen at lave middag.

Fantastisk koncept, hvor både teambuildingfirmaet og herregården profiterer optimalt af kurset, for der er næsten intet personale.
Efter middagen var hun parat til at gå op på sit værelse og bare sove. Hun kunne ikke huske, hvornår hun sidst havde været fysisk aktiv så længe.

Men så kom den store overraskelse. Dråben, der fik bægeret til at flyde over. Da hun kom op på gangen sammen med økonomidamen, der bor ved siden af, var deres værelser blevet aflåst. Uden for dørene stod deres kufferter. På kufferterne lå en kuvert, som de åbnede. I kuverten var der et ark, hvor der stod, at de skulle bo i telt nummer henholdsvis seks og otte på teltpladsen, som er blevet indrettet bag ved herregården, når de går over den lille bro ved voldgraven.

Johanne protesterede højlydt.

-	Det vil jeg ikke!

Hun hev sit værelseskort op, men det var selvfølgelig afkodet, hun kunne ikke komme ind. Økonomidamen kunne heller ikke.

-	Det er vanvittigt, sagde Johanne.

-	Det er så langt ude, syntes økonomidamen også, men vi kan være glade for, at vi i det hele taget har fået lov at få vores kuffert med.

Nede i receptionen brokkede Johanne sig.

Men der var ikke noget at gøre.

Og nu står de her med lommelygter. Lasse og Gustav er ikke kommet over til deres telte endnu, men resten af ledelsesgruppen står og skutter sig.

-	Temperaturen er ikke mere end fem-seks grader, siger Johanne. Det er gået over gevind, det her.

Hun har taget sit joggingtøj på over nattøjet og en sweater udenpå igen.

-	Og hvad med toilet og baderum?

-	Der står en toiletvogn derovre, er der en af de andre, der
har fundet ud af, og om lidt lukker de fuldstændigt ind til hovedhuset.

-	Og samtidig med betaler vi for værelserne, siger økonomidamen og fortsætter:

-	Jeg har dårlig ryg. Har I set, at det bare er et helt tyndt liggeunderlag, man skal sove på. Hvis jeg havde vidst det her, havde jeg meldt fra. Min ryg kan slet ikke klare det.

Økonomidamen begynder pludselig og helt uventet at græde.

-	Og vi har ingen mobiltelefoner, vi har ingenting, småhul-ker hun.

Lasse og Gustav er kommet hen på teltpladsen.

Der er ingen tilbage på herregården overhovedet. Personalet er gået hjem, fortæller de.

-	Teambuildingfjolserne må være her et sted, udbryder Johanne.

Men ingen ved, hvor de er.

Der er helt mørkt oppe i hovedhuset.

Lasse tilbyder galant økonomidamen sit liggeunderlag, så hun kan ligge dobbelt. Og Gustav tilbyder selvfølgelig også straks ædelmodigt sit liggeunderlag, så hun kan ligge tredobbelt.

-	Det skal nok gå, siger Johanne.

Men hold op, hvor hun hader denne forestilling.

Johanne får rullet en sovepose ud over sit liggeunderlag og sat kufferten ind under teltdugen. Hun lægger sig med alt tøjet på, uden at få fjernet hverken mascara eller sminke, og falder straks i søvn.

Hun vågner tidligt.

Der er aktivitet udenfor. De to teambuildere står derude.

Hvordan har I sovet? råber den ene.

-	Som en prinsesse på hundrede ærter, siger Johanne.
-	Øh, hvad?

Nu får de lov til at rulle op på værelserne igen med alt deres habengut og tage bad og komme ned til et overdådigt morgenmåltid. Det er belønningen, og Johanne får lov til at få sin telefon.

Der er mange beskeder, som hun straks aflytter.

De handler alle sammen om noget, det står i Jyllands-Posten idag.

Læs JP, står der i flere af beskederne. Vi har det på her til morgen i radioaviserne, men ikke som hovednyhed.

De 20 ledere har også fået lov til at læse morgenaviserne sammen med morgenmaden.

Økonomidamen har det nogenlunde.

-	Det kunne være værre med ryggen.

Hun smiler ovenikøbet taknemmeligt til Gustav.

-	Det værste, synes hun, var kulden. Hun hoster tørt.

Gustav og Lasse har sovet ok, siger de, som om de er en slags

jægersoldater.

Gustav har en mærkelig indflydelse på Lasse, synes Johanne, Lasse, som hun ellers har talt fornuftigt med. Men de sidste par dage har han leget spejder.

Og jo. Selvfølgelig har Lasse været spejderfører, før han blev revolutionær.

Johanne har hverken været det ene eller det andet.

Hun spørger efter JP og bladrer i den.

Der er en forsidehenvisning til selve artiklen.

Her er det så.

Det giver et jag i hende, da hun ser opslaget.

Det er en katastrofe! Det bliver katastrofalt. Det siger hendes mavefornemmelse lige med det samme.

Hun viser det til de andre.
-	Nå, hvad, siger Gustav, det er tegninger i en avis i lille Danmark. Det er ikke sikkert, at der er nogen, der lægger mærke til dem ude i verden.

Men Lasse bliver alvorlig.

-	Det er dumt, siger han.

-	Ikke alene dumt, siger Johanne. Meget værre.

-	Så er morgenmaden slut, siger tjeneren.

-	Vi er ikke færdige, protesterer de 20, men mad, aviser, kopper og alt bliver fjernet fra dem.

Dagens program vil blive læst op ude foran herregården. De får fem minutter.

Johanne går op til en af teambuilderne.

-	Jeg er blevet kaldt ind.

-	Af hvem?

-	Af min redaktion.

-	Må jeg se?

-	Nej, gud må du ej.

-	Jeg vil se det på din telefon, ellers får du ikke lov.

Det er ikke muligt, tænker Johanne.

-	Jeg har ikke fået en ordre som sådan, siger hun meget bestemt og stramt. Det er mig, der er ledelsen, det er mig, der kan give ordrer.

-	Ikke her. Her er det os, der er ledelsen, så hvis du ikke kan vise os en skriftlig tjenstlig ordre, så er vores ordre, at du står nede på pladsen om fem minutter, omklædt.

Johanne ignorerer ham og ringer efter en taxa.
Claes, Johanne, Gustav

Der er efterår i luften.

I tusindvis af blade har allerede lagt sig foran indkørslen til carporten. Han må få fejet i morgen, eller måske gør Clara det? Hun kan godt lide at arbejde i haven i gammelt tøj i modsætning til ham.

Claes, der er klædt i smalstribet jakkesæt med sin computertaske i den ene hånd, åbner med den anden hånd carporten ved hjælp af fjernkontrollen.

Derinde står hans elskede røde sportsvogn, hans engelskbyggede darling med Toyota-motor. Og det synes Claes ikke er nogen skam, tværtimod. Hvis bilen havde været en dyr original Aston Martin, havde han for det første været ruineret, for det andet ville han blive sat i bås med de nyrige i de endnu mere nordlige forstæder, end hvor han og Clara bor. Det der med, at der er en Toyota-motor i den. He loves it!

Claes kører ud til Kontorhuset, hvor nyhederne stadigvæk sendes fra. Om ganske kort tid skal de flytte. Det nye Mediehus er næsten indflytningsklart. Der er igen blevet fyret mange medarbejdere både på radio og tv, først og fremmest blandt
tilrettelæggere, men også HKere og teknikere. Ingen ledere er blevet opsagt. De er blot blevet omrokeret.

Claes forholder sig ikke til rationaliseringerne, for han er selv lige blevet fastansat. Ledelsen har længe haft et godt øje til ham, efter at de har set alle de freelanceprogrammer, han har været med til at lave de sidste år.

Claes havde på intet tidspunkt drømt om, at han skulle fastansættes, men det er han blevet nu, på opfordring.

Han er i nyhedsredaktionen, han er oplæser, han er vært, som det hedder. Og han gør sig godt på skærmen. Han har især gjort sig positivt bemærket i den verserende Muhammedkrise, der er skyllet ind over Danmark og ud i verden.

Ole, hans adoptivfar, der stadigvæk arbejder på den konkurrerende tv-kanal på Fyn, prøvede også at få Claes ansat, men det var Huset, der vandt.

Det er så mærkeligt, synes Claes.

Han opfatter ikke sig selv som journalist.

Selvom han har gennemført et kort efteruddannelsesforløb på Journalisthøjskolen i Århus, betragter han stadigvæk sig selv som audiovisuel kunstner eller i hvert fald dokumentarist, men muligheden for at komme helt ind i nyhedsrummet og om kort tid at flytte med ud i den super moderne nyhedsredaktion i det nye byggeri tiltaler ham. Han giver det et år eller to, og så kan han fortsætte et andet sted hen i verden måske.

Det hjælper også gevaldigt på hans succes, at han har direkte kontakter til mejeriselskabet, men det er der ikke mange, der ved, ud over Ole og hans mor. Det er ikke noget, han nogensinde har pralet med, for det har aldrig været noget at prale af, synes han, at hans småborgerlige biologiske far i hundrede år har arbejdet for Arla. Mælkemanden, som Claes kalder ham. Men under krisen har Mælkemanden hjulpet Claes kolossalt.
Claes har haft nemt ved at indhente nyheder fra Arla før andre journalister og medier.

For eksempel nyheden, det vilde udspil, Arla kom med. At der skulle bygges en moské som folkegave til muslimerne i Danmark.

Claes var den første, der var ude på tv med nyheden. Ret hurtigt vandrede historien rundt i medierne, og det kom til at se ud, som om det var Arla selv, der ville bygge en moské. Og selvfølgelig vil Arla ikke det, det ville været tåbeligt, og enhver ville kunne gennemskue det.

Således startede nyheden hos Claes, som fik den fra hestens mund, og den kom ligeledes til at slutte hos Claes, hvor han ikke ligefrem dementerede, men gik i rette med resten af medierne, der både havde fejlciteret og fejlfortolket det første udsagn.

Fantastisk at opleve, hvor hurtigt det hele gik, synes Claes: tegninger, en nyhed, mobiltelefoner, vrede muslimer, bål i gaden, verden i brand. Ti sekunder tog det.

Og midt under det hele læste Claes følgende ordlyd op på tv, en pressemeddelelse fra Arla:

-	„Vi har sagt, at vi opfatter tanken om at bygge en moské i Danmark som en af mange usædvanlige idéer, som kan bidrage til at løse konflikten mellem Danmark og den muslimske verden. Arla vil gerne overveje alle idéer, som kan skabe dialog. Dermed har vi ikke sagt, at vi vil bygge en moské, og vi har heller ikke taget stilling til forslaget om et eventuelt byggeri,“ siger Arlas kommunikationschef.

Sådan blev der sat punktum i den sag.

-	Det er vanvittigt fascinerende at være med helt inde i maskinrummet, hvor det hele foregår. Det er ligesom at være inde
i blodet på min egen krop, sådan formulerede Claes det over for Clara.

Clara og Claes har været gift i et par år. De holdt et stort bryllup, giver hinanden meget frihed og er hinandens bedste kammerater.

Clara har travlt med sine projekter, der ikke handler om design mere, men om mad. Men faget design bliver brugt i udformningen af koncepter for nye madsteder i Indre by.

Hun er i gang med den tredje restaurant. De to første kører fint, men Clara har forladt dem, solgt dem videre. Hendes valgsprog er, at man hele tiden skal passe på, at ens cv ikke bliver koldt. Det kan det hurtigt blive.

Claes har det lidt på samme måde, men han tænker ikke engang på eller taler om at skrive sit cv ned. Det er for småt, for kedeligt, for tilbageskuende.

Før Claes skal på i aftenens udsendelse, lægger han sin ring med dødningehovedet fra sig ude i sminken. Når han er på skærmen, er det uden ringen. Det er det eneste tidspunkt i døgnet, han ikke har den på. Han sover selvfølgelig også med den.

Og det har holdt hårdt. Hvorfor kunne han ikke bare dreje hovedet på ringen, så seerne ikke kan se ringen?

Men det er for risikabelt, mener hans chef. Han sender direkte. Ringen kan nemt flytte sig. Det vil skabe støj ud til seerne. Der skal ikke opstå spekulationer om, hvem han er, og hvorfor han går med den ring.

Og selvfølgelig har han bøjet sig, selvom han har det underligt med det. Ringen har fulgt ham i så mange år.

Hvis han ikke har den på, er han sårbar. Ringen sidder på det sted på kroppen, hvor man kan såre ham, siger han, ligesom Achilleus med sin hæl i den græske mytologi.

Men man skal være en umanerlig dygtig skarpskytte, hvis
man skal ramme det lillebitte sted på kroppen, griner de i sminken, og det er rigtigt.

Memento mori, det behøver han ikke, når han er på direkte, for så styrer adrenalinen og produceren i øret ham og undertrykker dødsdriften den halve time, udsendelsen varer.

Det er ikke skægt at være rig. Det er ikke skægt at være berømt. Det er ikke skægt at være lykkelig. De tre ting stræber alle andre tilsyneladende efter. Det er alt for nemt, synes Claes. Der skal være en kant, noget, der skurrer, noget, der ikke passer sammen, ellers smager livet ikke af en skid. Det er Claes’ mantra.

Han er ikke rig, bliver det aldrig, ville straks formøble bare antydningen af noget, der kunne ende med at blive til en formue. Han er ikke berømt, kun i smalle kredse, måske lidt mere nu, hvor han er på i primetime, men det i sig selv er heller ikke interessant, i hvert fald kun for en periode, og lykkelig? Er lykken noget, man finder med sin kæreste, sin kone?

Clara er så meget en del af ham efterhånden, synes han. Måske mere en søster. Måske har han giftet sig med sin søster?

De kender hinanden ud og ind, kroppene, smagen, tøjet, meningerne, og der er langt mellem overraskelserne, ud over når en af dem skifter arbejde.

Efter den sene TV Avis drikker Claes en øl med de andre i redaktionen, og de taler igen om Arla og Muhammedkrisen.

Johanne, deres nyhedsdirektør, kommer forbi. Det virker, som om hun aldrig holder fri mere, hun er altid i Kontorhuset.

De ser på monitors med andre landes nyhedstjenester, også dem fra Mellemøsten, intet nyt, ingen direkte ballade med afbrændinger af danske flag i dag, og ro på ambassaderne.

Johanne roser endnu en gang Claes for den måde, han dækkede Arla og moskésagen på. Hun skulle bare vide. Det kommer hun aldrig til.
Og så kommer Johanne lige med en stikpille til Claes. Det, han laver nu, er sandelig noget andet end det, han har lavet tidligere. Ved et tilfælde faldt hun over det gamle program Døden i Samara, hvor Claes havde den gamle Jørgensen i studiet.

-	Under al kritik, Claes, på alle måder. Dårligt gået! I dén grad. Dejligt at se, at du er blevet en lille smule klogere.

Sådan formår Johanne altid både at rose og skose.

Claes kan meget godt lide den stil.

Ude på parkeringspladsen møder han generaldirektøren, som han ikke kender personligt.

Gustavs privatbil holder ved siden af Claes’.

To sportsvogne ved siden af hinanden. Gustavs Audi og Claes’ røde.

Gustav studerer interesseret Claes’, der ud over at have Toyota-motor, som Gustav ikke kan vide, før den starter, har skrammer hist og her.

-	Jeg er mere til en af de nye sportsvogne, siger han. Gustav hedder jeg.

-	Claes.

De to giver hånd.

-	Jeg kender dig jo godt, du er den nye anchor på TV Avisen. Du er god. I øvrigt. Er det ikke pudsigt? Jeg har vist mødt din din kone, siger Gustav.

-	Kender du Clara?

-	Ja, det tror jeg, fortsætter Gustav. Jeg holder min 40-års fødselsdag om 14 dage. Jeg tænkte, om I ville have lyst til at komme, altså ikke bare til receptionen i Huset, men hjem til mig privat? Et lille party, en udsøgt skare. Skriv det lige ind i din telefon, men jeg kan også sende dig en mødeindkaldelse. Nej, det er for tåbeligt, jeg får lige min sekretær til at sende en mail til dig.

-	Ok, siger Claes forundret.
Clara er gået i seng, da han kommer hjem.

Der er meget rodet overalt i huset, både i køkken og stue. Mere, end det plejer, og det siger ikke så lidt.

Folk skulle lige se, hvordan de bor, hvordan deres køkken og stuerne ser ud, tænker Claes. Altså alle de der designere, hun laver spisesteder med og artikler om til bladene.

De er begge rodehoveder. Bøger, tøj, ting og papirer ligger, hvor tingene sidst er blevet brugt, og det generer ikke Clara, og kun i perioder Claes.

Hun ligger med sin helt nye telefon, der kan afspille musik og videoer. Claes har også købt en, men han har ikke haft tid til at tage den i brug endnu.

-	Kender du generaldirektøren? spørger han. Gustav? Vi er inviteret hjem til ham til hans fødselsdag.

Clara og Claes har ingen hemmeligheder for hinanden.

Hun fortæller ham, at hun vistnok har været i villaen efter en nytårsaftensfest, men det er længe siden.

-	Nej, jeg var ikke i seng med ham, så vidt jeg husker, griner hun. Og der var også andre, der overnattede der. Og så holder hun op med at grine.

-	Eller måske var jeg der alene?

Clara vil gerne til party hos generaldirektøren.

Ude på badeværelset opdager Claes, damn, at han har glemt at få sin ring på efter udsendelsen. Den må ligge i sminken, hvor han lagde den fra sig, for den er ikke i hans lommer, pung eller taske. Fuck. Den ligger på bordet ved siden af krukkerne, det er han sikker på, men der er låst nu. Han får ikke noget ud af at køre derud.

Sårbarhed, dit navn er Dødningehoved.
Johanne, Niels

Hendes fødder er lidt hævede. Hun smider sine sko på hotelværelset og lægger sig op på sengen.

Udsigt er der ikke noget af fra stueetagen. Johanne ser ud på en betonmur.

Værelset på Ibis-hotellet i Charles de Gaulle-lufthavnen er skrabet og billigt, men udmærket til den brug, hun er her for.

Johanne landede om eftermiddagen uden bagage og tog shuttlebussen, som hun havde fået at vide, hun skulle, til hotellet. Hun stod af ved det første Ibis-hotel og blev forbavset over, at der ikke var hooket til hende, men der er to Ibis-hoteller i lufthavnsområdet, så hun måtte fortsætte med den næste shuttle til det rigtige Ibis-hotel.

- Hvorfor tager du ikke et par dage i Paris og nyder det lidt? havde hendes mand spurgt.

Men det har Johanne hverken tid eller ro til i denne tid. Og når hun har ferie, og hvis hun rejser til udlandet, vil hun have sin mand med.

Johanne er på mission, som hun kalder det derhjemme.
Formålet med den korte tur er at mødes med journalisten og mellemøstanalytikeren Niels, der i den seneste tid har opholdt sig i Tunesien og Ægypten for at følge den lille gruppe af danske muslimer, der er rejst ned til islamisk stormøde. Det er en af konsekvenserne af Muhammed-tegningerne, der stadigvæk af de danske myndigheder og også i Huset anses som en sikkerhedsrisiko.

Niels har ikke meget tid, så aftalen var, at han skulle komme med fly fra Tunesien til Paris, mødes med Johanne, nyhedsdirektøren, bare de to, et par timer på Ibis-hotellet i lufthavnen.

Men flyet fra Tunesien er forsinket, og Johanne har måttet indstille sig på at overnatte, og det samme vil gøre sig gældende for Niels, når han ankommer.

Måske vil det være midnat, før han er der, og der er intet andet at gøre for Johanne end at vente.

Klokken er otte om aftenen nu, hun har lige spist nede i restauranten, og hun har fået at vide, at flyet endnu ikke er lettet fra Tunis’ lufthavn. Johanne har sendt en mail til Niels, der sidder i lufthavnen og er tjekket ind, og det er også lykkedes ham at få netforbindelse og få en mail sendt retur.

Heldigvis har hun remedier i sin håndbagage, det har hun altid, hvis uheldet skulle være ude, renseservietter, tandbørste, sminke og den slags. Da hun modtog nøglekort til værelset, fik hun også en lille standardpakke udleveret, som de åbenbart giver alle på Ibis-hotellerne her, som fortrinsvis bliver brugt til aflyste fly, kan hun forstå. I pakken var der barbergrej, tandpasta, tandbørste og så noget mærkeligt klistret gummi, som hun havde svært ved at gætte, hvad var, før hun fik læst på pakken, at gummiet var til at sætte tænderne på plads med, hvis man har protese.
Johanne beslutter sig for at holde sig vågen til midnat og så ikke længere.

Mødet må udskydes til om morgenen.

Nu ligger hun her, tænder for fjernsynet, minibar er der ikke noget af på det spartanske hotel. Hun ringer ned i receptionen og får at vide, at der ikke er roomservice, men hun kan vente nede i baren indtil midnat.

Johanne tager sine sko på igen, går i baren, hvor der kun sidder to ældre tyske herrer. Hun bestiller en te med rom og får den med på en bakke.

På værelset zapper hun rundt mellem alle nyhedskanaler. For en gangs skyld er der intet om de danske Muhammed-teg-ninger. Det er befriende.

Johanne kender Niels tilbage fra dengang, han arbejdede på dagbladet, samme sted, som hun var, men de har ikke været ansat på samme tid i Huset. De to kender hinanden af navn og gavn, og hun har mange gange undret sig over, hvorfor han ikke er i Huset mere, hvorfor han ikke er deres faste reporter, og hun har også udtrykt ønsket om, at han skulle vende tilbage. Men Niels er derude, hvor han trives bedst, selvom han stadigvæk leverer til dem.

Johanne stoler på Niels’ jugement, det er hendes idé, at de to skulle mødes uformelt. Hun har brug for hans overblik, hans analyse og råd.

På et tidspunkt spurgte Johanne en fra HR, personalekontoret, om, hvornår Niels havde været ansat, og hvornår han holdt op? Hun ville bare gerne have tidspunktet.

Dagen efter modtog hun en opringning fra HR, der spurgte, om hun ikke lige kunne kigge forbi?

- Jeg fandt det her på ham, da jeg søgte. Jeg synes måske, du skulle se det. Jeg ved ikke rigtig, hvad vi skal stille op med det.
Og så havde Johanne modtaget en gul mappe, som hun tog med sig og læste. En gammel anonym henvendelse om Niels’ baggrund. Ingen præcise kildehenvisninger, men afskrivninger fra flere avisartikler og en insinuerende konklusion om, at Niels har støttet De Sorte Panteres voldelige aktioner i USA.

Hun havde haft lyst til bare at smide mappen ud. Den forekom hende utroværdig, ubrugelig og ligegyldig efter så mange år, men hun kunne alligevel ikke få sig selv til det. Og er det, der står i mappen, grunden til, at Niels ikke er i Huset mere? Næppe.

Johanne aflevererede dossieret tilbage.

-	Hvem interesserer sig for de her gamle personalesager? havde hun retorisk spurgt.

-	Generaldirektøren gør, svarede kvinden i HR.

-	Hvad? Gustav?

-	Ja, det er vel ingen hemmelighed. Det kan jeg godt fortælle dig. Generaldirektøren vil kende alle sine ansatte, siger han. Han ved, hvad vi har i gemmerne her.

-	Har han også set den her?

-	Selvfølgelig har han det. Det er hans lidenskab, siger han, at kende alle medarbejderne til bunds, deres fortid, nutid og fremtid.

Skvadderhoved, tænkte hun dengang, og det tænker hun endnu.

Gustav interesserer sig selvfølgelig også for Muhammed-tegningerne, men det foregår på et niveau, som Johanne er helt fremmed over for. Hun vil ikke sige, at det er på et lavere niveau, det er bare på en helt anden frekvens.

Gustav har ikke blik eller interesse for pressen som den fjerde statsmagt, han interesserer sig for virksomheden som virksomhed, der skal helst være overskud, gode og glade medarbejdere, konkurrence med de andre medier passer ham fint, for konkur-
rence skærper. Og Huset skal være vellidt i befolkningen, der betaler for det.

Metoden med at rode rundt i HRs gamle arkiver, det er ikke noget, Johanne bifalder, men er det ikke lige det, hun selv har gjort?

Johanne falder i søvn.

Klokken syv bliver der ringet nede fra receptionen.

Der er meddelelse fra ankomsthallen. Niels’ fly er landet.

Hun tager et kort brusebad, får makeup på i badeværelsets halvdårlige belysning, det er ligegyldigt, det behøver ikke være et skønmaleri, men den skal på, det er hendes uniform.

Og så skynder hun sig ud i morgenmadssalonen, hvor der sidder en solbrændt mand, Niels, og drikker kaffe.

-	Så er jeg her, melder han.

-	Har du overhovedet fået sovet? spørger hun.

De to behøver ikke et langt møde. Johanne vil gerne have direkte oplysninger fra Niels om, hvad der foregår i Mellemøsten. Hvad mener han om sikkerhedsrisikoen nu? Hvordan bliver den danske gruppe muslimer modtaget? Hvad siger Niels om risikoen for terroraktioner i Danmark?

Niels kalder lederen af gruppen for en umoden person. Der er ingen pondus bag hans ord dernede, siger Niels, det kan han selvfølgelig ikke sige i en reportage hjem, men sådan er det.

Det vil drive over. Men Huset skal passe på. Der bliver lagt mærke til, hvordan alt, der har med tegningerne at gøre, dækkes af Huset og de andre medier.

-	For en gang skyld er Danmark ikke bare et lille land, som ingen kender, siger Niels.

Og så giver Niels hende det vigtigste råd. Huset skal under ingen omstændigheder vise tegningerne på tv. Det er i orden at omtale dem med ord både i radioen og på tv, men de må ikke
vises. Det er heller ikke noget, han vil sige åbent i en reportage hjem, men det hele er stadigvæk yderst sprængfarligt, og hvis der skal lægges låg på konflikten, skal det være slut med at offentliggøre tegningerne.

Johanne undskylder for det store besvær, Niels har haft med at mødes med hende, nu hvor det kun blev et enkelt møde i lufthavnen og en flyrejse tur-retur.

Niels beroliger hende. Han er ikke kun kommet for at mødes med hende, han har andre møder bagefter inde i byen, og hvad med hende? Vil hun med i en taxa?

Selvfølgelig, hvor kunne hun tro andet, Niels har andre planer ud over Ibis-mødet, men Johanne har ikke.

I flyet hjem beslutter hun sig for at gå op i HR og få rapporten. Den skal smides ud nu. Men først skal forbuddet kommunikeres ud i alle kroge af Huset.
Gustav, Johanne, Lasse

Det meste af det, der skal gennemgås i dag på bestyrelsesmødet, er forudsigeligt. Kedeligt.

Han er informeret om det hele i forvejen. Har læst punkterne igennem, ved, hvad der skal konkretiseres, konkluderes, vedtages og senere effektueres. For ham er det barnemad. Det strukturelle, det driftsmæssige er piece of cake. Og langt de fleste bestyrelsesmedlemmer både tænker og taler langsomt, og flere af dem gentager ovenikøbet sig selv eller hinanden. Det gør Gustav ikke.

Indholdet af de enkelte programmer og programserierne, som bestyrelsen kan bruge lang tid på at diskutere, siger ham ikke ret meget. Han gider ikke engang høre rigtigt efter. De må selv om det, de sender. Han ser alligevel ikke ret meget af det, og radio hører han aldrig.

Gustav får sine nyheder på nettet på engelsk, tysk og fransk og også dansk. Han stoler på, at hans personale, som han kalder det, selv kan finde ud af, hvad de skal fokusere på indholdsmæssigt i de forskellige redaktioner.
Hende der Johanne, nyhedsdirektøren, er han dog en lille smule bange for, koketterer han indimellem med.

Faktisk er Johanne den eneste, han har respekt for.

-	Hun har som den eneste i bestyrelsen nosser.

Der er finanskrise i Danmark. Personligt vil det ikke ramme Gustav. Han har fuld kontrol over sin egen økonomi. Værre er det med Husets økonomi.

Muhammedkrisen raser endnu.

I Islamabad har der været angreb på den danske ambassade, hvor flere er døde.

Nyhedsdirektøren, Johanne, taler om indholdet og prioriteringen af nyhederne og deres stillingtagen til at forbyde visning af karikaturtegningerne på tv. De skal være forsigtige.

-	Selvfølgelig skal vi det, mumler han. Hvem forestiller sig andet?

Indimellem får han et par hårde og kritiske blikke sendt fra Johanne.

Gustav kan til enhver tid udkonkurrere mændene i bestyrelsen både fysisk og psykisk, regner han med, og han tror også, han vil kunne gøre det i en IQ-test. Han ved godt, det er barnligt at sidde og tænke sådan under mødet, men der skal være noget at more sig over.

Mødelederen i dag, radiodirektøren Lasse, er kvik, men han opfører sig stadigvæk hver eneste dag, som om han er duperet over sig selv, duperet over, hvor meget magt han har. Han var socialist, siger de, eller det er han stadigvæk. Gustav har ikke meget tilovers for naive ismer. Lasse forsøger vist stadigvæk at bilde nogen ind, at han arbejder for folket.

Public service. Det arbejder de for. Men i folkets tjeneste lyder åndssvagt.

Nu er de kommet til punktet om økonomistyringen i det nye
hus. Der er underskud i budgettet, der er blevet fyret mange, men de har været igennem det hele før på tidligere bestyrelsesmøder.

Gustav tager sin nye iPhone frem fra lommen og åbner for et lille simpelt fodboldspil, som han kan spille med højre hånd.

Ingen kan se ham, tror han.

Han nikker, smiler og siger nå ja, nej og ja, de rette steder.

Johanne kan i hvert fald ikke se ham, tænker han.

Hvis han skal være ærlig, så er det skæggeste, Huset laver lige nu, X Factor, som de har købt fra England på hans opfordring, men som bliver produceret uden for Huset, selvom det er betalt af Huset og sendes fra Huset. Det er sgu skægt, det program elsker han at følge, og hvad sagde han? Det er blevet en kæmpe succes fra begyndelsen, stik imod hvad mange i bestyrelsen havde troet. Og jo, selvfølgelig skal Huset sende sådan et program, hvis de skal have fat i yngre seere en fredag aften, før de går i byen.

Gustav så rigtigt, og det indrømmer de andre også, og programmet skal selvfølgelig fortsætte.

Arbejdslivet er egentlig meget ok lige for tiden, synes Gustav.

Han elsker at køre fra villaen i Nordsjælland ind til det nye, moderne Mediehus, hvor der er en afmærket parkeringsplads til ham, og han har for længst droppet at køre i den lusede firmabil. Han kører i sin egen sportsvogn, og den holder på generaldirektørens p-plads, for generaldirektøren, det er ham.

Gustav er en mand i sin bedste alder, stadigvæk sportstrænet, han har træningslokale i villaens kælder, men det er for kedeligt, så for det meste bruger han Mediehusets træningsfaciliteter. Det er sjovt, at der går et lille sus gennem hans ansatte, når han kommer ind i lokalerne til maskinerne, det kan han godt lide.

Der er bare et lille men i hans liv. Han har lavet en mindre
miskalkule. Der gik sport i den, han indgik i en dum konkurrence, hvad angår kvinder og i dette tilfælde Clara.

Ude på parkeringspladsen, dengang han inviterede Claes og Clara til sin fødselsdag, opstod idéen på et splitsekund. Han ville vinde Clara fra Claes som i en sportskonkurrence, og det gjorde han.

Til sin 40-års fødselsdag hjemme i villaen benyttede han sig af et af de billigste tricks, der findes, men som tilsyneladende stadigvæk fungerer: Han lod, som om han ikke rigtigt kunne huske Clara. Han var bare sød, venlig, gæstfri, konverserende, egentlig mest over for Claes.

Claes præsenterede Clara for ham, og da hun sagde, at hun havde været i hans villa før, trak han øjenbrynene op.

-	Åh, virkelig? Mens jeg har boet her? Men jeg ved godt, at vi har mødt hinanden før til en fest.

-	Ja, selvfølgelig, havde hun sagt. Det var en nytårsaften engang.

-	Holdt jeg fest her? Åh, det er lang tid siden. Hvem var her ellers? havde han tilføjet med stoneface.

Han kunne se, at Claes så irriteret ud, og Clara blev forvirret.

Og sådan havde han fortsat hele aftenen. Han valgte bevidst fuldstændigt at ignorere hende og sagde bare pænt farvel til Claes og hende, da de var på vej ud ad døren.

Han vidste hundrede procent, at han havde sået et frø hos Clara, noget, som hun måtte få opklaret. Spillede han komedie, eller var han virkelig så glemsom?

Gustav kigger sig rundt i det vinduesløse lokale og fortsætter med at sige små lyde, ja, nej, det er vigtigt, så interessant, og ordet perfekt de rigtige steder, mens han spiller videre.

Nå, nu er det, som om de kigger på ham. Han trykker pause med højre hånd og får iPhonen lagt i lommen. Han skal mene
noget. Og han får elegant og overbevisende improviseret, at økonomiudvalget må træde sammen og se på det overskredne endnu en gang. Deficit her og der.

Det skal nok gå, det er en statslig virksomhed, ingen grund til panik. Livrem og seler. De skulle vide, hvordan det er i den virkelige verden derude, den verden, han kommer fra og kender til hudløshed, det private erhvervsliv. Ingen, der sidder her, ved noget om det.

Hvordan næste step med Clara skulle være, havde han endnu ikke udtænkt på sin fødselsdag, men det kom til at gå hurtigt. Clara tog kort tid efter initiativet. Hun kontaktede ham. Skrev til ham på en mail, at han skulle ringe. Det gjorde han, men først efter et par dage.

- Du ved, der kommer så mange mails.

Clara ville gerne mødes med ham, og det sagde han ja til.

Det blev en middag på en af de bedste københavnske restauranter med efterfølgende drinks og overnatning på Hotel D’Angleterre.

Der var ikke tale om, at han skulle tage med Clara hjem bagefter, Claes var der, og ingen af dem var i stand til at køre hjem til ham, de havde drukket en del.

De forenedes således i fysisk forstand på neutral grund i en kingsize seng med udsigt over Kongens Nytorv.

Den nat var fantastisk.

Gustav elsker det berusende moment, det øjeblik og tiden kort tid efter han har opnået en sejr. Og sådan var natten. De elskede flere gange. Og Gustav var vild med sin indsats, sin krop og også begejstret for Clara og hendes lange ben og deres kroppe sammen.

Nu bor hun i villaen, men det er gået alt for hurtigt. Og det var egentlig ikke meningen.
Der var ikke andet at gøre. Clara flyttede fra Claes direkte op til ham.

Og sommerfuglestøvet er forsvundet. Det er hverdag og meget hurtigt lidt kedeligt, faktisk.

Gustav er ældre end Clara, men det er kun to år. Men to år, det betyder meget for en kvinde, synes han. Og Clara har ikke engang fået børn endnu, og skal de have det sammen? Er det hende, han skal børn med engang? For han skal have børn, det ved han. Han vil gerne blive en rigtig god far i modsætning til hans egen, og det bliver han, det er han sikker på. Men Gustav kan ikke forestille sig det lige nu. Der må godt gå fem år for hans vedkommende, så er han en mand i sin bedste alder på 45, men så er Clara sgu over 40, det går ikke. Hun vil blive en gammel mor, og hun er allerede ikke så ung mere, det ses desværre allerede om morgenen i soveværelset, hvis persiennerne ikke er trukket ned. •

Han ved, han er rå. Han er ikke sentimental.

Gustav kan se det hele udefra og også sig selv. Han ved, han bliver beskyldt for at være overfladisk, smart og arrogant, og det står han ved. Det passer ham fint at få den betegnelse.

For god ledelse og æstetik er noget af det vigtigste for ham. Han bestræber sig altid på at være vellidt af sine medarbejdere, han vil gå igennem ild og vand for de fleste af dem, og så vil han levere en god vare til danskerne, der betaler for det. Noget andet med de her folk i bestyrelsen. De er alle født med en sølvske eller en guldske i munden, i modsætning til ham. Han har kun sig selv at takke for sin succes i livet.

Og der er meget, han skal nå endnu.

Gustav har travlt, livet er kort.

Gustav har aldrig røget en cigaret eller en pibe hash. Og han
drikker ikke andet med promiller i end champagne. Og så træner han.

Han må se at få gjort noget ved forholdet derhjemme.

Hun har boet der et år nu, men det er allerede for lang tid.

Det skal stoppe, han må få det stoppet, og så vil han bo alene, indtil den rette viser sig.

Clara har desværre passeret udløbsdatoen, men den første nat på hotellet vil han aldrig glemme. Da elskede han hende.

Hun overlever også. Hun er privilegeret. Hun er ligesom dem, der sidder rundt om bordet her.

Gustav lukker for sit spil. Han bliver nødt til at sige noget længere, opsummere, konkludere et eller andet.

Han ser på displayet på sin mobil. Der ligger en masse beskeder fra forskellige journalister på forskellige dagblade, også sladderbladene. Flere end sædvanligt. Langt flere.

Mødet er også ved at være slut. Lasse runder af.

Johanne kommer hen til ham.

-	Du sidder og spiller på mobilen, det er under al kritik.

Åh, hun så det. Fuck.

-	Det var bare fem sekunder, undskylder han.

-	Det kan man ikke, Johanne har uklædeligt røde pletter på halsen af indignation.

Han kan se, hun er rasende.

-	Undskyld, Johanne, prøver han ironisk flirtende over for hende, men det preller som altid af på Johanne.

-	Det kan ikke være muligt, at vi har sådan en som dig på den post, hvisler hun nærmest, mens hun drejer om på sine uklædelige hæle og går.

-	I skulle hellere være taknemmelige for, at jeg gider, mumler han tilbage.

Ude på ledelsesetagen kommer den nye sekretær, som han
har ansat, efter han slap af med den gamle sure og kedelige. Hun spankulerer på sine høje hæle, en noget pænere sko end Johannes, hen imod ham. Hun ser bestyrtet ud.

-	Der er sendt pressemeddelelser ud om dig, siger hun, og vi bliver kimet ned. Du må gøre noget nu. Vi skal gøre noget lige med det samme. Du bliver nødt til at læse det her og forholde dig til det NU, næsten råber hun.

Gustav læser pressemeddelelsen, som hun har printet ud.

Det handler om en bog om ham.

-	Og aviserne er på vej med anmeldelser, omtaler, det hele kommer på i morgen, du er nødt til at udtale dig, eller også må Huset komme med en udtalelse, og det skal gå hurtigt.

En eller anden har adgang til hans computer.

Og selvfølgelig er der ting på den, der kan bruges mod ham.

Gustav kniber øjnene sammen og scanner for sit indre blik, hvilke dokumenter der ligger på hans pc, filer, der ikke er tiltænkt offentligheden. Der er en del.
Kirsten

- Hvor er det dejligt at se dig igen, Bent.

Kirsten modtager flyttemanden og hans makker i døråbningen til villaen.

-	Du ligner dig selv.

-	Det gør du også, siger Bent. Nu skulle det være?

-	Vil I have noget koldt at drikke først, eller en kop kaffe?

-	Vi venter lige, arbejdet først.

Kirsten har solgt sin villa, hun flytter ind i en gammel, men nyligt renoveret og moderniseret, fireværelses hjørnelejlighed på Østerbro. Den er mere end rigeligt stor til hende.

Hun har sommerferie, men de sidste par uger har hun gennemgået bøger, papirer, tøj, møbler, køkkengrej, alt, sorteret, smidt ud og i den forbindelse også været i mailkontakt med Niels, der nu er i Syrien. Han er ikke interesseret i noget af det gamle, hun må gøre med det, hvad hun vil, og det haster heller ikke for ham at få halvparten af pengene fra huset overført på sin konto. Hun skal bare tage den tid, hun skal bruge. Utroligt
smertefrit det hele, også gensynet med fortiden i kasser i kælderen og i fotoalbums.

Kirsten har det fint. Hun laver freelancearbejde for Huset i form af radioudsendelser, men hun er også begyndt at tilrettelægge historiske tv-serier, som Huset køber direkte af hende, og som hun så producerer ude i byen. Det bedste og det vigtigste er, at hun selv bestemmer indholdet af, hvad hun laver, og hun slipper for de alenlange strategi- og ledelsesmøder.

Kirsten har ikke set Bent, siden dengang han betroede sig til hende i køkkenet i Kontorhuset. Og hun kan forstå, at han har gjort det rigtige, i hvert fald har han ikke kun Huset som kunde mere, han har adskillige andre både private og erhvervskunder.

- Du skal ikke løfte noget. Slap nu af, siger Bent.

De to mænd bærer ud, stabler og pakker ind i tæpper i flyttebilen.

Kirsten låser hoveddøren. Det er selvfølgelig ikke sidste gang, hun er her. Hun skal tilbage og gøre rent, inden køberen overtager, og der skal være endnu et møde med ejendomsmægleren.

Men fornemmelsen af det store farvel rammer hende alligevel. Det bliver den endelige afsked med Niels og Kirsten og med Claras barndom.

For Clara er for meget lang tid siden blevet en voksen kvinde. Kirsten blev faktisk for en kort bemærkning svigermor til generaldirektøren, det var særdeles uvirkeligt. Clara førte aldrig de to sammen, og nu er forholdet forbi. Selvfølgelig sluttede det, da Gustavs karriere brasede sammen.

Nu bor Clara ved vandet, hun har åbnet et badehotel med gourmetmad, og når Clara har møder i byen, vil Kirstens nye lejlighed være stor nok til, at hun kan overnatte dér.

Planen er, at Kirsten i sin bil kører efter flyttefolkene til Østerbro for at åbne for dem.
De står og venter på hende på adressen. Det tog tid, før hun fandt en parkering, flyttebilen tog pladsen nede foran.

Bent småjubler, hver gang de kommer op i lejligheden med nye kasser og møbler.

-	Smukt sted, du vil blive lykkelig her!

Og det regner hun også med. Hun har været heldig. Der var penge nok til at købe den, og det hele er nu overskueligt, ingen stor have at passe, bare en altan.

-	Du har tid til at drikke kaffe bagefter, ikke?

-	Selvfølgelig, jeg har også en god historie til dig. Du er den eneste, jeg kan fortælle den til, griner Bent.

-	Sikke en teaser! siger Kirsten.

-	Jeg tror, du vil elske den historie.

Kirsten finder en flaske vin i en af kasserne, men den er varm. Kolde øl har hun heller ikke. Der er ikke is i fryseren endnu. Hun tager elevatoren ned og går i kiosken på det andet hjørne, der er leveringsdygtig i kolde drikkevarer.

Bent vil gerne have et glas kold hvidvin. Den anden flyttemand kører hjem. Det er fredag, det er fyraften, og Bent tager en bus hjem, siger han.

Kirsten har trukket et par stole ud i det lyse, moderne køkken, der kommer sol ind stadigvæk.

-	Lad mig høre, Bent. Hvad er der sket? Vundet i lotto?

-	Endnu bedre. Skål.

Kirsten har fundet glas og proptrækker frem til den kolde vin.

-	„Tag dit glas, min ven, tag dit glas, min ven. Drik din piges skål, hver munter svend. Se, hun smiler til sit fulde bæger hen,“ synger Bent.

-	Det er en god historie, fornemmer jeg, siger Kirsten, kom nu med den.
-	Det var det rene Olsen-banden, griner Bent, alt klappede. Det var dig, der fortalte mig, at Gustav blev den nye generaldirektør!

-	Ja, det husker jeg, siger Kirsten.

-	Jeg gjorde alt for at undgå at møde Gustav personligt, for han skulle ikke vide, at jeg arbejdede i Huset, i stedet lagde jeg en plan. Jeg ville forsøge at skaffe mig adgang til Gustavs computer i forbindelse med den sidste flytning til Mediebyen. Det vanskeligste var at få fat på koden. Men den fik jeg gennem hans sekretær i Kontorhuset, hun sad i sit eget lille forkontor.

-	Ja, hende kan jeg godt huske, siger Kirsten. Hun begynder at lugte lunten.

Kirsten rejser sig op og går frem og tilbage i køkkenet.

-	Det her kræver cigaretter. Jeg ryger ellers aldrig mere. Har du nogen?

Og det har Bent.

Hun kommer til at hoste.

-	Du er den eneste, der kommer til at få det hele at vide. Jeg vil ikke gå i graven med det her.

Bent tænder også en cigaret. Kirsten åbner vinduerne ud til gården.

-	Mit held var, at sekretæren blev fyret kort før flytningen, den sidste besparelse. Og ingen vil nogensinde, og det indskærpede Bent over for hende, finde ud af, hvordan han fik fat adgang til computeren. Det vil aldrig blive opsporet, det lovede han hende, og det er heller aldrig kommet frem.

-	Og hun havde koden? Men hvordan?

-	Selvfølgelig havde sekretæren Gustavs kode. En ganske fantasiløs en, nemlig adressen på vores gamle hus. Gadenavn og postnummer, og den kode kunne jeg måske også selv have regnet ud.
Bent havde begyndt sin planlægning, da Gustav holdt sin sidste sommerferie. Da han vidste, Gustav var væk, gik han op på etagen, bankede på hos sekretæren og spurgte efter generaldirektøren, om hvordan og hvorledes der var tænkt på udflytningen. Han havde småsnakket lidt i øst og vest, hovedformålet var at komme på talefod med sekretæren.

Mens han talte, havde han på sekretærens skrivebord fået øje på et billede af en ung pige eller dreng, han kunne ikke se hvilket køn, og han havde sagt noget sødt om billedet.

Bent kunne forstå, at det var sekretærens eneste barn.

Et par dage efter fandt han endnu et påskud til at banke på.

Sekretæren syntes ikke, det var påfaldende, for flyttefirmaet havde været en fast del af inventaret de seneste par år. Anden gang Bent talte med sekretæren, havde han igen sagt noget om teenageren på skrivebordet. Hans intuition sagde ham, at der var noget dér, han kunne bruge. Og så fortalte sekretæren ham spontant om sit barn, en dreng født som pige, dyre kønsskifte-operationer, som sekretæren sparede op til.

Og tredje gang Bent, efter at have sikret sig, at Gustav var ude, fik møvet sig ind på kontoret til hende, var hun blevet fyret. Og nu havde han sit tilbud klart.

Han tilbød hende 50.000 kroner for generaldirektørens password, for de penge regnede han med, at sekretæren godt kunne bruge til sin datter. Og hun mente ikke, hun skyldte Gustav noget.

Fjerde og sidste gang de mødtes, var ikke i Kontorhuset, men på Nørreport Station, hvor Bent havde 50.000 i kontanter med til hende, og hvor hun gav ham passwordet.

Da Gustavs kontor blev tømt og flyttet, fik hans to medarbejdere besked på, at de skulle køre Gustavs ting hjem til firmaet. Og Gustavs computer kom ind på kontoret, hvor en ung mand,
han kendte, stod parat til at kopiere hele indholdet over på nogle eksterne diske.

Efter et par forsøg stod Gustavs computer pivåben, og han bad dem bare om at kopiere rub og stub over på diskene.

Bent er helt udmattet efter sin fortælling.

Kirsten skænker op til dem begge. Hendes hænder begynder at ryste.

-	Kom oplysningerne fra de diske? Kom de fra dig? Var det dig, der lod det hele gå ud til pressen? Om, hvordan Gustav udspionerede alt og alle i Huset? De hemmelige optegnelser om alle medarbejdere?

-	Ja! råber Bent. Selvfølgelig var det mig. Det er den sjoveste flytning, jeg nogensinde har været med til.

Kirsten begynder også at grine nærmest hysterisk og ustop-peligt.

-	Det var dig! Hvem kender til det foruden sekretæren?

-	Hun ved det ikke i detaljer. Ikke engang den unge mand kender detaljerne. Jeg ventede nogle måneder, før jeg sendte filerne afsted. Gustavs computer kom på plads en time efter. Ingen opdagede noget.

Bent rejser sig op. Kirsten står allerede op.

-	Hædersmand, elegant revanche, siger hun og omfavner ham.
Johanne

Der dufter af nyslået græs og syrener i haven.

Det er de lyse nætters tid, men der er allerede halvdunkelt, da hun når hjem, og hun kommer til at tænke på, at hun slet ikke har set syrenerne endnu, så travlt har hun haft, suset ud ad døren om morgenen og forladt Mediehuset sent.

Der er så meget, hun går glip af.

Johanne træder over plænerne hen til kanten, ned til den lille skrænt i haven, hvor syrenernes lilla og hvide klaser af blomster sender duften ud i sommernatten. Hun knækker en lille gren af og tager den med ind.

Klokken er over ti om aftenen, hun har spist lidt på arbejdet, og hun er alene hjemme.

Hendes mand har slået græsset, før han er taget op i sommerhuset, også det forsømmer hun, der er som sædvanligt alt for meget at lave i Huset.

Johanne smider skoene, fødderne er hævede, det er også fjollet, at hun ikke bare overmander forfængeligheden og går
i sneakers eller flade sko, men hun kan ikke få sig selv til det. Pumps med blokhæl er en del af Johannes uniform.

Hundekurven er væk, han har selvfølgelig taget den med op i sommerhuset sammen med hunden. Hun vil savne at nusse fødderne i vovsens pels. Det må vente. Hunden, en golden retriever, hedder Ib, som deres gamle, afdøde kat. Bortset fra at man kan varme sine fødder i Ibs pels, så foretrækker Johanne katte, og hun savner sit stribede pelsdyr.

Hun åbner køleskabet og tager en liter cola ud og skænker sig et stort glas. Egentlig hader hun cola, men cola er godt til at holde kvalmen og hovedpinen fra livet. Treo kan også bruges, men hun er bange for at tage for mange. Hver morgen i den sidste tid er hun begyndt dagen med en Treo eller to for at fjerne trykket over højre øje.

Hun er nødt til at tage det alvorligt. Det har hun lovet sin mand.

Efter at han i flere dage har set, hvordan morgenmaden skylles ned med piller, fik han hende sendt til en specialist, men de kan ikke finde ud af noget. Der er ikke noget alvorligt galt.

Det er arbejde og indeklima.

- Og deraf følgende stress, havde hendes mand hævdet.

Men det nægter Johanne. Hun bliver ikke stresset, men hun er stærkt utilfreds, og det reagerer hendes krop selvfølgelig på.

Hun er ikke sulten, vil bare have sminket sig af, tage et bad og gå i seng.

Johanne bærer glasset med cola ind til sminkebordet og sætter sig.

Dagen har ikke været værre end så mange andre.

Men hun har været inden døre i alt for mange timer på ledelsesetagen. Ikke engang i frokostpausen kunne hun tillade sig at afsætte tid til at komme udenfor og gå en tur.
Der har været møder, telefoner og arbejde foran computeren helt til nu.

Men det er ikke kun arbejdet som sådan, der presser hende, det er også alt det sociale udenom, og det bliver værre og værre, synes Johanne.

Alle sidder i storrum i det nye Mediehus, der findes hverken små eller store kontorer mere.

HK’erne, teknikerne, programfolkene, mellemlederne og lederne arbejder alle i de designede storrum.

Måske er der stadigvæk lidt færre skriveborde på ledelsesetagen med mere plads i gangarealerne end i resten af bygningen, men ellers er det det samme.

Det føles som at være til et cocktailparty hele dagen, sådan oplever hun det mange gange. Der er alt for meget støj.

Alle kan høre og se alt og alle. Og det er frygteligt.

Storrummet er verdens dårligste opfindelse, og igen har Huset været bagefter. For nu viser undersøgelser overalt i udlandet, at effektiviteten klart bliver forringet, og folk bliver oftere syge i storrum end i den gamle kultur med mindre kontorer. Johanne savner sit kontor, et kontor med fred og ro, hvor hun kunne smide skoene, tænke, skrive, arbejde og telefonere i ro og fred.

Det med at telefonere er den største vittighed på hele etagen. Alle har fastnet på deres skrivebord, men næsten ingen ringer op fra de telefoner mere, for alle og enhver kan høre opkaldet, og det er yderst forstyrrende. Selvfølgelig kommer der indgående telefoner, men flere og flere og også Johanne har ofte deres fastnet omstillet til mobilen. Når mobilen ringer, kan man rejse sig, forlade storrummet og stå og hænge ude på gangen eller gå på toilettet. Det er fjollet, rent ud sagt galimatias, og hun tænker på de stakkels medarbejdere, der sidder endnu tættere nede på etagerne, og dog. Efterhånden bliver der tyndet ud i skrivebor-
dene også dér, for der er blevet fyret medarbejdere igen de sidste to år i alle afdelinger på alle etager.

Johanne tager en renseserviet og begynder at fjerne det blå over øjnene, det sorte rundtom og tager en ny serviet for at få foundationen af. Åh, det er dejligt. Huden ånder.

Hver eneste dag er hun af høflighedsgrunde nødt til at small -talke med mindst 20-30 medarbejdere, noget, hun overhovedet ikke har tid til.

Det er den nye ledelsesstil. Der skal hilses på. Der skal siges et eller andet ligegyldigt.

Ligesom folk også hele tiden finder på at sige et eller andet ligegyldigt til hende om hendes tøj, vejr, hunden, de ved, hun har en hund, nu, hvor de ikke kan spørge til børn.

- Kan hunden tåle varmen?

Eller et eller andet ligegyldigt.

Og der er altid nogen, der har fået barn, tillykke med det, blevet gravid, tillykke med det, er blevet insemineret, nå, nu håber vi det bedste, er blevet skilt, åh, det gør mig ondt, det er nok også det bedste, nogen, der har fået kræft, åh, så håber vi det bedste.

Og sådan kan mange minutter gå, dyrebare minutter, hvor hun ellers kunne passe sit arbejde.

Det er blevet kutyme, en uskrevet regel, at medarbejderne er begyndt at sidde med hovedtelefoner på ved skrivebordet foran computeren, også når de egentlig ikke behøver det, noget, de ellers helst skal gøre, når de afspiller noget med lyd på, mens de forredigerer eller ser og hører nyheder eller noget andet.

Det er simpelthen et signal om, at de vil have ro, de vil holde støjen og socialiteten ude. Hovedtelefonerne bliver brugt som støjværn.

Hun gør det også selv nogle gange. Men Johanne får hurtigt klaustrofobi af at sidde med hovedtelefonerne på, og da hendes
job heller ikke er at sidde med forredigering eller andet, der kræver hovedtelefoner, er det alt for tydeligt, for nemt at gennemskue. Og i øvrigt er hun ikke den store ynder af hverken cykelhjelm eller hovedtelefoner generelt. Hendes hår og hendes hjerne kan ikke lide det.

Men alternativet er støj, støj og atter støj.

Stedet er hæsligt, simpelthen. Hvis hun skal sige sin ærlige mening.

Alt for meget stål og glas, minimalistisk, sjælløst, hovedpinefremkaldende og indimellem direkte kvalmeudløsende.

Johanne tager brusebad.

Men det allerværste er ikke engang alt det sociale, alt spildet. Det værste er, at hun ikke længere synes, hun har visioner for Huset.

Selvfølgelig var det en befrielse, da generaldirektøren blev skiftet ud. Men det resulterede ikke i store ændringer i institutionen. Den kører af sted som et stort, ustoppeligt hjul, der er sat i gang. Hele public service-begrebet er under debat, og hun orker det ikke mere.

Gustav sagde selv op, han trådte tilbage, gik selv, før skandalen rullede, og før han ellers ville være blevet fyret.

Nu har de en ny generaldirektør, som hun godt kan lide, fordi det er en, der passer sit arbejde, sådan er Johanne, men strukturerne skal laves om igen, hun har selv været med til det tidligere.

Johanne har alle dage identificeret sig som en repræsentant for pressen som den fjerde statsmagt, og det begreb eller den funktion synes hun er druknet i fokus på underholdning og tidsfordriv i programmer, der sendes i Huset. Huset vil have kunder i butikken, Huset vil give danskerne, hvad danskerne vil have. Huset vil ikke længere selv prøve at tilbyde danskerne,
hvad danskerne burde have. Det oplysende, hvad er der blevet af det?

Hun skal have fundet ud af det hele inden i morgen eller senest i overmorgen. Det gør ikke noget, hendes mand ikke er hjemme, hun tænker bedst alene, det har hun altid gjort.

Johannes funktion som nyhedschef, hendes rolle er udspillet, hun har fået lagt nyhedsredaktionerne sammen. Hendes nye job i Mediehuset vil se helt anderledes ud. Kommunikation i stedet for nyheder. Selvfølgelig hænger det sammen. Måske er det netop nu, hun skal forlade Huset?

Johanne føler sig hjemme i situationer, hvor der skal tænkes knivskarpt, hvor der skal analyseres, træffes beslutninger, vælges, vinkles, tænkes fremad. Så glemmer hun sig selv, så er hun selvsikker og i sit es.

Johanne trives ikke i suppedasen af X Factor-begejstring, som hele ledelsen bader i nu. Hun forstår dem ikke. Det er så nemt at gennemskue. Et tåbeligt populistisk koncept købt og udtænkt alene for at underholde. Hun ser ikke programmet, kunne ikke drømme om det, men resten af etagen taler om det efter hver weekend. Det er utåleligt. Det var ikke kun Gustav, der var begejstret.

Tredje sæson af X Factor er i gang, og det fylder mere hos flere af hendes kolleger end begejstringen over for eksempel en nyindsat brun, demokratisk præsident i USA. Inderst inde foragter hun flere af kollegerne.

Så mon ikke det er tiden, at hun siger nej tak til den nye stilling og søger tilbage til de små kontorer, de gamle mediehuse, til aviserne, til lugten af tryksværte og mursten i Indre By? Glæden over det gamle København? Muligheden for at gå en tur i frokostpausen i Kongens Have?

Johanne ler for sig selv.
Den lille syrengren hænger med hovedet. Johanne sætter den i et vandglas, hun er ikke klar over, om de har små vaser.

Jo.

Beslutningen er taget.

Og hovedpinen er gået væk.
Solvej

Gulvet i den fjerneste afdeling af Mediehuset i etagen over kantinen er helt specielt. Det er blødt og lyserødt, en slags avanceret linoleum.

Rummet er en atriumgård med stort mødelokale i midten og kontorer og mindre møderum rundtom.

Solvej kender ikke mange af de medarbejdere, der arbejder i dette segment.

Her er mest økonomer, medieforskere og den slags, men hun har været til møder heroppe på førstesalen.

Som regel er her stille, når der ikke er arrangementer på etagen, og Solvej går nogle gange herop for at være alene. Foran den store glasrude er der et lille tekøkken og nogle borde, hvor man kan sidde og kigge ud på det nye boligkompleks overfor. Og herfra kan Solvej faktisk se over på sin egen treværelses lejlighed. Hun kan se sin altan med de solsikker, hun har sået i store krukker denne sommer, og som er skudt godt i vejret.

Det er sidst i juli, og Solvej er lige kommet fra ferie.

I det fjerne kan hun også få øje på et par af de københavnske
kirker, som hun ikke har været flittig til at besøge, men det skal være slut nu. På søndag går hun i kirke, ellers ville hun være en hykler, så meget som hun bad til Gud i går.

De gange hendes gamle forældre, tanter og onkler har spurgt hende, hvilken kirke hun tilhører i byen nu, har hun bare svaret et eller andet mumlende og afvæbnende.

Det skal blive anderledes.

Solvejs søn Samuel elsker musik, og det har han gjort, siden han var barn, musik i alle afskygninger. Han gik med sine bedsteforældre i kirke og sang allerede som barn med på salmerne, han har sunget i kirkekor, han har gået på musikskole, han har lavet bands, og han blev optaget på Det Rytmiske Musikkonservatorium.

Derfor passede det Solvej rigtig fint at flytte tilbage til København dengang for et par år siden, da hun fik jobbet som menneskechef.

Menneskechefen Solvej blev ansat til at være leder for de ansatte, varetage deres interesser og ikke så meget se på, hvad de ansatte præsterede af programmer, det var produktionschefens område. Selvfølgelig skulle der være et samarbejde mellem P-chefen og M-chefen.

Solvej var lidt ligeglad med, om hun blev det ene eller det andet. Selvom hun arbejdede som chef i Holstebro, var hun ikke sikker på, om hun kom på tale til de nye stillinger i den nye ledelsesstruktur, men hun fik jobbet, og Samuel og hun kunne flytte til København.

Allerede inden der var gået et år, fandt man fra oven ud af, efter at der igen havde været et eksternt konsulentfirma på, at det ikke fungerede med M og P. Titlerne blev afskaffet, jobbeskrivelserne lavet om, og stillingerne blev igen til redaktionsledere. Ved
samme lejlighed skulle institutionen igen slankes, men Solvej beholdt sit job, bare med en ændret stillingsbeskrivelse.

Nu er hun er redaktionsleder for historie, kultur, tro og viden. Og Solvej er respekteret for sin faglighed og professionalisme.

Samuel begyndte allerede at interessere sig for technomusik, før han startede på Rytmisk Musikkonservatorium.

Selvfølgelig har hun i alle årene tænkt en del over, at sønnens musiske åre stammer fra hans far, som Samuel aldrig har mødt, og som ikke vidste, at Samuel eksisterede, før tidligere på året. Men Samuel har altid kendt til hans eksistens.

Solvej har altid været åben og fortalt, hvad hans far hedder, hvordan sønnen blev undfanget, og hvorfor hun valgte at beholde ham. Selvfølgelig.

Da Samuel en dag ringede til hende og fortalte, at hans far skulle være gæstelærer på konservatoriet i samspil, foreslog hun selv Samuel, at han skulle give sig til kende, og det gjorde han, og det hele har været forbavsende nemt.

Samuel ser sin far en gang imellem. Solvej har ikke set ham igen, for det er der ingen grund til. Samuel har også pludselig fået sig nogle halvsøskende, som han også ser.

Solvej laver kaffe i tekøkkenets kaffemaskine, tynd, sjasket mælkekaffe, men det er ligegyldigt, og hun forsøger at gumle sig igennem en medbragt sandwich.

Hendes næste møde er om en halv time, og hun plejer altid at komme til tiden.

Men hun er slået ud af kurs. Det blev hun, da nyheden om katastrofen i Tyskland nåede hende i går.

Samuel er dernede til Love Parade, verdens største techno-arrangement, der bliver afholdt i Tyskland hvert eneste år. Før var det i Berlin, hvor Samuel også har deltaget i flere år.

I år er det i Duisburg, og der er sket en forfærdelig ulykke,
hvor folk er blevet stampet ihjel. Der er 21 dræbte, siger nyhederne, og mere end 500 sårede.

Da Solvej hørte om det i nyhederne i går, ringede hun med det samme til Samuel, men ingen tog telefonen. Hun sendte panisk flere mails afsted og åbnede også for sin Facebook-profil, som hun ellers aldrig bruger, men hun ved, Samuel er en flittig Facebook-bruger.

Hun kunne se, at han ikke var på.

„Hvor er du? Hvad er der sket?“ skrev hun.

Og hun ringede til ambassaden. Men uden at få nyt at vide. Et øjeblik tænkte hun på, om hun skulle ringe til hans far. Solvej ved, hvor han bor, og kunne nemt finde telefonnummeret. Men hun undlod.

Solvej var på arbejde, da meddelelsen om ulykken kom.

I stedet for at tale med kollegerne om det, forlod hun med det samme Mediehuset. Ud på Fælleden, ud i naturen, væk fra stål og beton med mobilen i hånden, mens hun hele tiden ringede og ringede til Samuel og sine forældre.

Der gik måske en time, før Solvej hørte fra ham.

Og i den time undergik Solvej en forandring. Indtil i går var hun måske en lille smule barnetroende, for hun er født og opvokset i et missionsk hjem, men ikke mere end det.

Solvej har ikke foldet sine hænder og bedt i mange år, hun har bare mumlet med i kirken og ladet som om ved juletid og i påsken.

Men i timen i går blev Solvej troende.

Hun bad sit fadervor. Hun bad igen, og hun bad inderligt, og andre bønner kom frem fra gamle dage, og hun ringede til sine gamle forældre, og de bad sammen med hende i telefonen og bagefter for hende og for Samuel, det ved hun.

I løbet af den lange time passerede hele hendes liv revy
med drengen, som har været hendes livs glæde. Ud over at hun takkede Gud for livet med Samuel, bad hun så inderligt om en fortsættelse. Og hun bad ydmygt om, at det ikke skulle være for hendes skyld, men for Samuels skyld.

Hun havde taget livet for givet, det glædelige, lystfulde liv med det kloge barn, hun blev givet. Hun havde ikke været taknemmelig nok.

Og så ringede han selv, hendes Samuel. Endelig.

Solvej hikstede og græd, og hendes søn beklagede, at han ikke havde taget telefonen, der havde været så meget tumult, og jo, han havde det godt, havde set grimme ting, koncerten, hele Love Paraden var slut, han stod på banegården i Duisburg. Lige så snart der var et tog, ville han tage hjem til København. Og han kender ikke nogen af de omkomne eller sårede.

Og Solvej jublede, grinede og græd.

Samuel havde slet ikke været klar over, hvor meget ulykken var blevet dækket i de danske medier, for han havde ikke haft adgang til en computer i flere dage, og derfor havde han selvfølgelig heller ikke set sin mors meddelelser på Facebook.

-	Og Gud, er du på Facebook? grinede Samuel i telefonen.

Og Solvej grinede og græd igen.

Og nu i aften kommer han hjem, hendes dejlige dreng, og hun vil lave middag til ham.

Hele natten og dagen i dag har hun takket Gud i bøn.

Hendes taknemmelighed er stor, hun er ydmyg, og hun er søgt hen i den stille krog væk fra det hele her på det bløde gulv i en fjern ende af atriumgården, hvor hun kan kigge op på sit hjem, og hvor hun kan kigge på kirkerne i det fjerne.

Hendes mobil ringer. Hun kan ikke genkende nummeret.

-	Hallo, er det Solvej?

En grådkvalt ældre mand er i røret.
Det er mange år siden, hun har hørt den stemme. Det er Samuels far. Han ved ikke noget. Kun at Samuel er i Tyskland. Og han er lige så bekymret, som hun var i går.

Det går op for Solvej, at han også elsker sin søn.
Claes

De sidder i high-end-rummet. Det er et af de klipperum, hvor indslag eller hele tv-programmer kan blive gjort helt færdige.

Claes kan godt lide high-end-rummet på etagen, for det har vinduer med udsigt. Det er der mange af redigeringsrummene, der ikke har.

I denne tid foretrækker han mere og mere at være væk hjemmefra på arbejde eller ude i byen, ude i verden i stedet for at holde fri hjemme i villaen med Clara, der er flyttet ind hos ham igen efter den blandede succes som badehotelbestyrerinde.

Det har vist sig at være en dårlig løsning, at de to bor sammen igen. De er hinandens bedste venner, det er et platonisk bofællesskab, men engang var der mere mellem dem, og det, der var dengang, bliver ved med at rumstere, synes Claes, men indtil videre er de bundet af deres fælles hus, som de ikke kan få solgt til en nogenlunde pris uden alt for stort tab.

Claes og Clara anskaffede sig villaen, da huspriserne var på deres højeste, og de skylder en masse.
Clara kan ikke holde ud at bo på værelse hos sin mor i lejligheden på Østerbro.

Så de prøver at finde en modus vivendi.

Claes er i gang med at færdigredigere et indslag, han har lavet fra Libyen, hvor borgerkrigen stadigvæk raser, efter Gaddafi er blevet sat fra magten.

I september måned var Claes der med et lille filmhold.

Der var ikke sikkert, blev der sagt, hverken i Tripolis eller uden for hovedstaden, men Claes elskede at opholde sig i landet. Han elskede adrenalinsuset, når han hørte skudsalver. Og det er noget af den følelse, at det er farligt, at det kan koste livet, han ønsker at formidle i indslaget. Selvfølgelig bliver det noget helt andet, når man i fjernsynet bare ser ham stå og fortælle i en reportage fra Tripolis gader, mens man i det fjerne kan høre skudsalver. Det er ærligt talt ikke særligt ophidsende.

Claes er ikke tilfreds med resultatet, som de ellers har klippet på det meste af dagen, og han har tilmed lokket klipperen til at arbejde lidt over, for indslaget skal på i morgen i nyhedstimen.

- Kan du ikke skrue lidt op for volumen på det spor, hvor skudsalverne ligger? spørger Claes.

Det prøver teknikeren, men Claes er stadigvæk ikke begejstret.

Han forlader klipperummet, går ud og henter kaffe og vand i fælleskøkkenet.

Der er tomt på etagen sådan en sensommeraften og slet ikke fuldt afliv, som fremtidsplanerne ellers i sin tid blev udfoldet for det store nye Mediehus, hvor der skulle være leben hele døgnet. Sådan så de lystige planer ud.

Når klokken er otte om aftenen, er der langt mellem, at man møder andre kolleger. Kantinen er for længst lukket. Cafeerne,
hvoraf en af dem ovenikøbet ironisk hedder 24 Timer, har også for længst lukket.

Man kan lave sig sin egen mad i et af de mange små tekøkkener og lave sin egen kaffe, ellers må man nøjes med kaffeautomaterne med dårlig kaffe og et par automater med tørt smørrebrød og visne salater, som han kalder dem.

Claes hælder kaffe op til dem begge og finder vandglas og vand. De nåede begge at spise nede i kantinen, opvarmede rester fra frokosten.

Claes savner at rejse ud.

Så snart det er muligt, tager han på en udenrigsrejse til et nyt brændpunkt, men måske skulle han til at se sig om efter et nyt arbejde?

Claes’ far, Ole, der stadigvæk arbejder for den konkurrerende kanal på Fyn, har mange gange foreslået, at Claes skulle søge job i Odense og komme over til ham. Men det kan han ikke forestille sig. Det er for småt. Han besøger en gang imellem Ole, der er holdt op med at lave tv. Nu laver han radio, noget, han vist aldrig har gjort før. Og Claes er ikke engang sikker på, at hans far er på heltid mere.

I det hele taget er Claes ofte i dårligt humør. Eksistentielt og grundlæggende.

Han er i 40erne, bor sammen med sin ekskæreste af nød, han ejer halvdelen af en villa, han bare drømmer om at komme af med så hurtigt som muligt. Det er mest Clara, der trækker salget i langdrag. Claes kunne godt finde på bare at sælge, komme ud af det røvsyge villakvarter, forlade den faste stilling, men hvad så?

Claes har mange venner, mange beundrere og beundrerin-der, men han har set det hele før, hørt det hele før, og hvis han kunne få lov til at lave lige det, han helst ville, hvad ville han så?
At Clara flyttede sammen med charlatanen, havde Claes kun hån tilovers for dengang. Og det har han stadigvæk.

Hvem der forlod hinanden? Om det var Gustav, der forlod hende eller omvendt? Det er han aldrig blevet klar over. Clara bestemmer selv, hvilken version hun vil give afbruddet. Han er næsten ligeglad. Det skete samtidig med Gustavs fald fra tinderne.

Mærkelig historie.

Claes har flere gange forsøgt at udspørge Clara om, hvad der egentlig var i Gustavs computer, for hele sandheden er aldrig kommet frem, men Clara siger, at hun ingenting ved. Grundlæggende fatter Claes ikke, hvorfor Clara faldt for Gustav.

- De tre Per? Penge? Prestige? Pik? Er det det, der trækker, råbte han ad hende, dengang hun flyttede. Men det er også den eneste gang, han har hævet stemmen.

Grundlæggende er han stadigvæk lidt jaloux over, hvad der skete dengang, selvom passionen ikke var den største mellem ham og Clara.

Men da hun ringede og fortalte, at hun flyttede tilbage fra havet til det halve hus, hun sådan set har krav på at bo i, var det ok for Claes.

Hun har ændret sig, synes han. Det er, som om hun fik en pengeindsprøjtning ud af Gustav, ikke i bogstavelig forstand, for hun fik ikke en rød reje af ham efter deres brud, men Clara er begyndt at interessere sig for aktier og har fået sans for spekulation og investering, noget, der aldrig har interesseret ham.

Clara har købt en restaurant inde i byen nu, og villaen, de bor i, er en del af den kapital, der er gået ind i Claras firma, og det er derfor, han stadigvæk hænger på hende og hendes hus.

Penge og mad, det tænker Clara på nu.

Claes går tilbage til high-end-rummet.
Klipperen sidder og taler i telefon.

Claes tager hovedtelefoner på og afspiller de sidste sekvenser, der er lavet.

-	Ved du hvad, nu har jeg det, siger han. Det tager ikke så lang tid at lave. Det her er simpelthen for fadt og for kedeligt. Vi nøjes ikke med at skrue op for lydsporet, vi fordobler sporet, og vi forskyder det en lille smule.

-	Det kan man da ikke, forsøger teknikeren sig. Det er på grænsen, er det ikke?

-	Det er formidling, for fanden, vi er rejst langt, vi har brugt en masse licenspenge. Seerne skal sgu have noget for dem. Det der, det ligner en optagelse fra en ferie, hvor der er nogen, der skyder på en skydebane i nærheden. Det gider de ikke betale for. Prøv nu bare.

Teknikeren er lidt modstræbende, men alligevel gør han et forsøg. Han kopierer lydsporet og lægger de to spor sammen. Nu lyder det af lidt mere. Men ikke af nok. Claes er stadigvæk ikke tilfreds.

-	Kopier en gang til og forskyd så lidt, så lyder det af krig, og det var sådan, det var i virkeligheden. Sådan lød det, siger Claes.

Han sidder og drejer på sin ring.

-	Arh, jeg tror ikke, det er så godt, siger teknikeren.

-	Det er meget bedre, og man kan stadigvæk høre, hvad jeg siger i reportagen.

På skærmen står Claes og taler om de spredte skudepisoder, der lyder bagved i udkanten af Tripolis. Og nu lyder de virkelig af noget.

-	Se, nu fungerer det.

-	Det er manipulation, det her, siger teknikeren.

-	Nej, det er det ikke. Det var sgu farligt. Hvis jeg stod nede i et af studierne med grøn skærm bagved, og vi så indkopierede
krig bag mig, så kan du tale om snyd og bedrag. Det her er bare lidt lyd. Jeg er glad.

-	Ok, hvis du er glad. Det er din beslutning.

Teknikeren og Claes ser hele indslaget igennem. Det er på 10

minutter, der er interviews og reportage, og nu indeholder indslaget så også en meget gribende og dramatisk stand-up, hvor Claes står i billedet i skudsikker vest med hjelm på og fortæller, at selvom Gaddafi er blevet væltet, er borgerkrigen ikke slut. Der er stadigvæk rivaliserende grupper, og det er, som man kan høre, farligt at opholde sig i hovedstaden Tripolis.

Claes kan rigtig godt lide at se i billedet, hvor roligt reporteren, han, Claes, tager det, selvom der lyder så heftige skudsalver.

-	Færdigmelder du?

Claes begynder at pakke sammen.

Hvis Clara er hjemme, vil han i aften endnu en gang forsøge at overtale hende til, at de skal sælge huset. Pyt med tabet.

Claes har solgt sin sportsvogn, den gamle kasse var alt for dyr i benzin og i reparationer. Han tager en taxa hjem på Husets regning. Det har han fortjent efter at have leveret varen i folkets tjeneste.

Teknikeren lukker high-end-rummet af. Han er ikke tilfreds. Og lettere irriteret.

I morgen vil han orientere Otto, der er hans tekniske chef, om, hvad der er foregået i klipperummet.

Så må Otto tage stilling til, om der skal skrives noget ind på det digitale kommentarspor til indslaget, som han har lagt i arkivet.

Under metadata. Om kopiering og forskydning af lyd. Om manipulation.
Ole, Ib, Lasse, Solvej, Kirsten

Ole kunne sagtens have taget en taxa, men det er lige så hurtigt og også meget billigere at tage metroen. Og i modsætning til dengang han lavede tv, har han ikke meget at bære på. Bare tasken med en Sound Device, hovedtelefoner og mikrofonen. Faktisk er det mikrofonen, der vejer mest.

I januar vendte Ole tilbage til København fra provinsen, Odense, og han har nydt at komme hjem. Ole er københavner, og selvom arbejdet har ændret karakter, som han kalder det, forstået på den måde, at han for det første ikke har ledelsesansvar mere og ikke har haft det i flere år, og for det andet kun er freelance nu, så har han i det mindste et arbejde. Hans alder taget i betragtning skal han være glad for det, tænker han i sorte stunder.

Ole laver radioindslag om hvad som helst til Husets konkurrerende radiokanal. Det er både reportage, nyheder, kulturindslag, og det er sådan et, han er på vej til ude i Mediehusets nye koncertsal, hvor han ikke har været før.
Ole får øje på Ib, dagens hovedperson, der sidder sammen med sin kone bagerst i vognen.

-	Ole, præsenterer han sig. Kan du huske mig? spørger han, da de alle tre stiger ud af toget.

Jo, det kan Ib.

-	Du og Kirsten var forlovet engang, var I ikke? Og fik I ikke børn sammen? spørger Ib.

-	Nej, småler Ole. Kirsten blev gift med Niels, hvis du kan huske ham. Udenrigskorrespondenten, men de er vist nok gået fra hinanden, så vidt jeg ved.

Ibs kone, Esther, spankulerer afsted som en ung kvinde, bemærker Ole.

-	Vent nu lige på os, siger Ib. Jeg skal tage det roligt, forklarer han Ole.

Ole får også åndenød, hvis han går for hurtigt. Han skal til at passe på, siger lægen. Vægten skal ned, forbrændingen op, mere motion, mindre alkohol. Det er ikke nemt, synes han, hvis aftenen ikke har en flaske rødvin eller to at lokke med som præmie for at have udholdt dagen.

Ole bor i en udmærket lejlighed i Valby. Han er single, en sjælden gang aktiverer han sin datingprofil og møder en kvinde. Det kan udvikle sig over nogle uger, men for det meste slutter det hurtigt igen til ingens fortrydelse.

-	Jeg har glemt stokken derhjemme, siger Ib.

Esther vender sig om.

-	Indrøm bare, at du er forfængelig.

De er på vej hen til Mediehuset, ind i koncertsalen.

-	Jeg har faktisk ikke været her før, siger Ole.

-	Vi har været her et par gange til klassiske koncerter, siger Esther.
Ole har ikke pyntet sig i dagens anledning. Han er bare på arbejde med den sædvanlige jakke og jeans.

Esther er klædt i en blå kjole med udskæring under en hvid hørjakke, og Ib bærer et blåt jakkesæt og hvid skjorte.

De passer så fint sammen, tænker Ole. Blåt, hvidt og gråt hår. Som den danske sommerhimmel er mest.

-	Det er jo lang tid siden, jeg har arbejdet i Huset, egentlig troede jeg, at de havde glemt mig, siger Ib.

-	Jeg arbejder heller ikke for Huset mere, siger Ole. Det er allerede lang tid siden, men efter showet vil jeg frygtelig gerne lave et indslag med dig uden for koncertsalen, går det an? Og undskyld, for søren, det har jeg jo slet ikke sagt endnu. Tillykke med den store dag. Det manglede da bare, at Huset fejrer dig. Så meget som du har gjort for dem.

-	Det er ok, svarer Esther for sin mand.

-	Ha, ha, siger Ib.

-	Hvorfor griner du? Du vil godt være med, ikke?

-	Du var vist ikke en af mine største fans dengang, svarer Ib ironisk.

-	Tiderne har ændret sig, siger Ole. Men ved du hvad, jeg ringede faktisk engang ind til dit program.

-	Det tror jeg ikke på, Ib ryster på hovedet.

-	Det gjorde jeg, og jeg kunne ikke svare på spørgsmålet. Det var ovenikøbet et nemt et. Jeg glemmer det aldrig. Jeg har måttet høre meget for det.

-	Virkelig? siger Ib.

-	Hvad hedder andens afkom?

-	Hvad?

-	Ja, jeg svarede gæslinger.

Ib griner.

De er nået hen til koncerthuset.
Ole kigger sig rundt.

-	Fantastisk bygning, udbryder han.

Han kan lige så godt følges med Esther og Ib ind, hvis det er muligt. Det er ikke sikkert, han vil møde andre derinde.

-	Glæder du dig? spørger Ole.

-	Det bliver interessant at træffe de gamle sangere og sangerinder. Nogle af dem har jeg ikke set i mange år, andre har jeg mødt rundtom i landet.

-	Først var han ikke så begejstret, fortæller Esther.

Ved indgangen står der et par unge mænd, der spørger efter deres adgangsbilletter.

-	Dem har vi ingen af, siger Esther.

Ib træder et par skridt tilbage og overlader scenen til hende.

-	Det er min mand, der er fødselaren.

-	Det kan I vel se? Det ved I vel? siger Ole irettesættende.

Han viser sin akkreditering.

-	Åh, undskyld, siger begge i kor og trykker på en knap, der åbner for slusen, de skal igennem.

-	Der er sandelig kommet sikkerhedstjek på siden min tid, konstaterer Ib.

De er i god tid. Koncerten begynder først om en lille time, men først er der korprøve, sangprøve og orkesterprøve.

Ole ser sig om inde i koncerthuset. Han kan ikke få øje på nogen, han kender.

En af dørvogterne kommer løbende hen til dem, mens de står og venter i garderoben.

-	Radiodirektøren kommer om fem minutter, skulle jeg hilse og sige.

Inde fra den lille sal kan de høre:
„Pas på den knaldrøde gummibåd, for det er en gummibåd, der’ noget for sig.

Pas på den knaldrøde gummibåd,

for det er en gummibåd kun for ham og mig.

Modig og stolt som Kristoffer Columbus styrer Hans Peter sin båd, og fra hans plads i den nymodens skumbus lyder der følgende råd:

’Lad vær med at kysse kaptajnen, om så det er aldrig så sundt.’

Og gør man det alligevel, så vender båden rundt. “

Ole kender selvfølgelig radiodirektøren fra gamle dage, det er Lasse, men det er længe siden, han har set ham.

Det arrangement, Ole skal dække i dag, er en hyldest til Ib Hjort på hans fødselsdag. Gamle og unge popsangere er inviteret ind for at synge deres favoritnumre for at fejre ham.

Pigekoret skal også synge for ham.

-	Det sjove er, siger Ib, mens de står og venter, at alle forbinder mig med popsange, og dem kan jeg da godt lide, det er slet ikke det, men Esther og jeg går til klassiske koncerter, det har vi gjort alle årene.

Nu kommer Lasse.

-	Hvor er jeg glad for, du kunne komme. Tak.

-	Selv tak, siger Ib.

Lasse giver hånd til alle tre.

-	Vi kender også hinanden fra gamle dage, siger Ole.

-	Nå, ja.

Lasse er kort for hovedet. Måske kan han ikke kende ham.
Har han virkelig ændret sig så meget?

Lasse er koncentreret og travl.

-	Der er meget at huske på lige nu, siger han. Vi optager hele arrangementet. Det bliver sendt senere i radioen, og der er også kameraer på, så måske kommer der også noget på tv. I hvert fald lægger vi noget af det på nettet, oplyser han.

Lasse fører Ib og Esther ind i koncertsalen. Og Ole følger med.

-	Det er vel ok? spørger han.

Men han kan ikke få lov at sidde oppe foran ved siden af parret. Måske sædet på anden række.

Oppe på scenen står en af dansktopsangerinderne. Hun vinker til Ib. Og Ib vinker igen. Bag ved hende har de placeret en gammel velkendt rekvisit.

-	Gud! Har de det endnu? Er det virkelig blevet flyttet med herud i Mediehuset? griner Ib.

-	Jo, det er det da så sandelig, siger Lasse. Det er guld værd.

Det er det gamle lykkehjul, som de drejede med om morgenen for at finde frem til endetallene.

-	Og en af endetalspigerne kommer også. Det er Kirsten, siger Lasse begejstret. Det regner jeg i hvert fald med, selvom hun er holdt op i Huset for nogle år siden.

-	Hun er da ellers ikke så gammel, udbryder Ib. Så vidt jeg husker.

-	Nej, men hun sagde selv op. Jeg kan ikke huske det så tydeligt. Men planen er, hvis hun altså kommer, at hun går med dig på scenen lige i begyndelsen, og så drejer hun lykkehjulet, og vi finder endetallene. I skal stå heroppe.

Lasse peger op mod scenen.

Ole sætter sig på en plads lige bag ved Ib.

Kirsten kommer også i dag. Mod sin vilje bliver Ole helt rørt.
For fanden da. Er han ved at blive sentimental på sine gamle dage? Måske er det tømmermænd? Han er lidt tung i kroppen. Og Kirstens far? Hvad med ham? Den gamle socialkammerat? Han må være død for længst. Han må spørge hende. Og Kirstens mor? Det søde menneske.

Ole kigger ned ad sin jakke og fjerner et par lyse - eller er det grå? - hår. Jakken er ok. Han beholder den bare på. Skjorten er ikke hans bedste, heller ikke den dårligste, men det, han holder mindst af ved de skjorter, er, at de strammer uklædeligt over maven på ham, han ved det godt, og han hader det. Men hvis han beholder jakken på, ses det ikke. Hans forholdsvis lange ben camouflerer, at han har taget på. Camouflerer i hvert fald maveregionen.

Oles søn har været kæreste og ovenikøbet gift med Clara, Kirstens datter, men familierne har ikke overrendt hinanden, det ville være synd at sige. Selvom han er flyttet tilbage til København, ser Ole ikke mere til Claes, end han plejer. Og det gik jo Claes skidegodt i lang tid, Ole var så stolt af ham, indtil et eller andet skete i Huset. Ole er ikke helt sikker på, hvad det var, der blev Claes’ fyringsgrund. Noget presseetisk uforsvarligt.

Claes har ikke villet fortælle det, ligegyldigt hvor mange gange Ole har spurgt ham.

Selvfølgelig har Claes været lidt for smart. Han kan huske det fra sig selv, og så falder man fra magtens tinde, og det gør ondt.

-	Du skal stå her mellem os to, forklarer Lasse Ib. Og så interviewer jeg først Kirsten og dig, og så kommer første nummer på. Og det bliver Den knaldrøde gummibåd.

-	Og undskyld, siger Lasse pludselig helt rød i hovedet. Det har jeg helt glemt. Tillykke med fødselsdagen, det er i dag. Det siger jeg også noget om efter intronummeret.
Ole vender sig mod indgangen. Og hvem kommer der? Han får øje på Solvej, der haster imod dem med en pakke i hånden.

Hun er her selvfølgelig også, men Solvej har travlt, skal til et vigtigt møde, og hun vil ikke kunne blive der under koncerten, undskylder hun. Men hun har en gave med til Ib.

Og hun når også lige at hilse på Ole.

Fem sekunder.

Travl dame.

Ser faktisk godt ud.

Knap så jysk mere.

Det må være hendes styling, tænker Ole. Måske har hun fået hjælp af nogen.

Så skammer han sig over at tænke sådan. Han trækker maven ind og dobbelthagen op.

Det er ikke meningen, Ib skal være på scenen hele tiden, men der vil være kamera på dem meget af tiden, forklarer Lasse.

Programmets producer kommer hen mod dem.

- Tillykke med dagen. Vi savner dig.

Hvor er det besynderligt, tænker Ole. Hvem skulle have forestillet sig det dengang? Men selvfølgelig savner Huset Ib Hjort. Sådan en gammel anakronistisk og nostalgisk personage som Ib pynter op i stålet og betonet. Måske minder han dem om deres bedsteforældre og deres lykkelige barndom? Måske er han indbegrebet af tryghed og hygge i deres øjne?

Nu får Ole øje på Kirsten, der haster op imod dem på scenen. Det er så lang tid siden, men han vil altid kunne kende hende på lang afstand. Hvordan kan hun blive ved med at se så ung ud? Og dejlig også, tænker Ole. Det røde hår er rødt endnu, og det kan da godt være, det er farvet, men det er gjort professionelt. Det ser ud, som det altid har gjort, og Kirsten er slank og pæn. Tiden har været hende nådig, tænker Ole.
-	Min første lykkehjulspige, som senere gjorde så fin en karriere, udbryder Ib og tager om hende.

-	Dejligt, at du kunne komme, siger Lasse og giver hende også et kram.

Kirsten er forbeholden.

-	Ja, det er jo ikke hver dag, vi ses længere, siger hun til Lasse og vender sig mod Ib.

-	Ib, hvor ser du pragtfuld ud!

-	Det er Esthers fortjeneste, siger Ib. Lang tid siden.

-	Vi skal optræde sammen, siger Kirsten, som i gamle dage, herligt.

Og så får Kirsten øje på Ole.

-	Ole, sikke en overraskelse. Hvor er det hyggeligt.

Hvad fanden går der af ham? Han er lige ved at græde. Hvad sker der? Grådlabil, det er det, han er. Han får taget sig sammen og modtager Kirstens knus.

Bare hans tøj ikke lugter indelukket, bare hans krop ikke emmer af alkohol, det er det eneste, han tænker. Havde han bare vidst, at hun ville komme i dag, så havde han forberedt sig. Men hvordan? Sauna? Afvænning? Idioti, en farce.

Kirsten lader sig ikke mærke med noget, hun sætter sig ved siden af Ib og hans kone.

På scenen er Pigekoret gået i gang med kort at varme op, og nu begynder de på Smilende Susie.

-	Jeg elsker det nummer, siger Lasse. Om ti minutter er vi vist klar.

-	Det gør jeg egentlig ikke, siger Ib.

Men Lasse hører ham ikke.

Publikum er begyndt at strømme ind og fylde salen op.

Esther er nysgerrig, og hun vender sig hele tiden om for at se, hvem der kommer.
-	De er helt unge, mange af dem, hvisker hun til Ib. Tænk, jeg troede, det kun ville være folk på vores alder, der kom.

Esther vinker til et par stykker.

-	Det er vores naboer derhjemme, hyggeligt.

Kirsten vender sig om mod Ole og begynder at udveksle høfligheder, synes han. Hun spørger om Odense, om, hvad han laver nu, om han kan leve af det, lidt om Claes, hvis fyring Kirsten også kender til, hun fortæller lidt om Clara, og så hvisker Kirsten noget til sin sidemand Ib, og det er så højt, og det er også meningen, at han skal høre det, for hun skotter til Ole imens og griner.

-	Du har haft Ole igennem. Og tænk, han kunne ikke svare på det nemmeste spørgsmål, der nogensinde er blevet stillet i dit program.

-	Ja, ja, gæslinger. Glemmer det aldrig.

-	Nej, ællinger, griner Ib.

-	Tsk, stille. Det er lige straks.

Ole sidder stille og kigger ind i Kirstens nakke. Han har stor lyst til at røre den, bare ae den, måske klappe hende lidt på håret. Lysten bliver voldsommere og voldsommere, der må være noget galt med ham, tænker han, og så kommer han i tanke om, hvorfor han egentlig er her. Han er på arbejde, han skal optage.

Han får indstillet sin Sound Device, laver lydprøve, får head-settet på og trykker record.

Det hjælper på klumpen i halsen. Hans optagegrej fungerer som panser og beskyttende filter.

-	Velkommen, vi går i optagelse om lidt. Vi beder jer om, at I alle slukker jeres mobiltelefoner eller sætter dem på lydløs. Og jeg gentager: Sluk mobiltelefonerne, eller sæt på lydløs. Showet starter om et minut fra nu, først er der en introduktion.

Orkestret begynder med en fantasi over Drømte mig en drøm
i nat, Husets gamle kendingsmelodi i et medley med Congratu-lations and celebrations og Lille sommerfugl. 80-årsfødselsdagsshowet er i gang.

Ib bliver vinket op på scenen sammen med Kirsten.

Ole tørrer en tåre bort.

Han må kontakte lægen. Der er noget galt.
Otto

Otto snupper en croissant med sin venstre hånd fra cafeens brødudsalg i Mediehusets indre gade, mens han med højre hånd holder mobilen ud i strakt arm.

- Jeg kommer og betaler for croissanten senere, jeg skal nok huske det, råber han.

Og så taler han videre i mobilen.

For Otto nåede ikke at spise morgenmad derhjemme, heller ikke i dag. Hvorfor søren han ikke kan få organiseret det lidt bedre, forstår han ikke. Hver aften siger han til sig selv, at han skal se at komme i seng i ordentlig tid, komme op i god tid og få morgenmad, inden han suser ud ad døren.

Men det bliver ikke til noget.

Den sidste tid har han sovet dårligt, og når han endelig falder i søvn, er der kun et par timer, til han skal op. Når mobilen vækker ham, slår han den ofte fra i halvsøvne, sover videre og vågner alt for sent på den.

Meget hjælp synes han heller ikke, der er at hente fra drengene, de lever deres eget liv og står senere op, end han gør, hver
eneste dag. Og drengenes mor befinder sig på en helt anden planet. Hun kunne ikke drømme om at blive tyranniseret af en mobiltelefon, der er sat til vækning, endsige have en mobiltelefon liggende ved siden af sengen med alle dens farlige bølger.

I den seneste tid er det mest fyringerne, der går ham på. Der skal afskediges endnu en gruppe teknikere, alle sammen nogle, Otto har kendt i årevis. Og når han er med til at ansætte, er han også med til at fyre. Han har tilmed ansvaret, og han har det frygteligt med Husets fortsatte nedskæringer.

Telefonen når altid at ringe, inden han går hjemmefra, den ringer, mens han cykler, den ringer, når han stiller cyklen i cykelstativet, den ringer, når han går gennem receptionen. Man ser næsten aldrig Otto, uden at han taler i sin mobil. For der er altid spørgsmål og tekniske problemer, han skal tage sig af.

Otto er teknisk chef.

Han småløber op ad den rullende trappe. Han er selvfølgelig også sent på den til dagens første møde, et møde, der handler om high-end-rummene. Der er problemer med back-up-pro-grammerne der. Og ingen i Huset kan tilsyneladende finde ud af, hvad der er galt. Det er, som om rummene ikke spiller sammen, som de skal. Det er det, de skal holde møde om lige nu. Og han har ikke engang haft tid til at ryge en cigaret udenfor, før han styrtede ind.

Otto har en hel stak udprintede e-mails indeholdende fejlbeskrivelser med sig i rygsækken til mødet med teknikerne og eksperter ude fra byen. De sidste koster dyrt, hver en time koster, og Otto har også et budget at passe på, han er budgetansvarlig.

Det er lang tid siden, han selv har deltaget i produktionerne, været tekniker på noget som helst. Radioteknikere er der ikke mange af i Huset mere, de er stort set alle blevet fyret, for pro-
gramfolkene skal kunne det hele selv, og det er fyringen af den sidste lille gruppe, der martrer Otto.

-	Mennesket før maskinen, brølede hans far i nat i Ottos drøm. Det var et veritabelt mareridt. Otto var dreng i drømmen og bange for faderen.

Otto blev i tide efteruddannet fra radio- til tv-klipper, men high-end-rummene er kommet til efter hans tid, og de går over hans forstand.

Der er heller ikke nogen, der forventer, han skal være fejlfinder, det ved han godt, men hvis han nu kunne spare Huset for de dyre eksterne konsulenter?

De sidder allerede inde i glasburet og venter på ham. Han afslutter samtalen, som handler om en klagesag fra en tekniker over en produktionsleder, det skal han også tage sig af.

-	Hvad fanden laver de oppe i HR, vrisser han for sig selv, da han har trykket på den røde knap. Human Resources og min bare røv, tænker han.

Han har prøvet at lægge sagen fra sig, men teknikeren, som han kender godt, bliver ved med at ringe og også skrive e-mails til Otto.

Otto hælder en kop kaffe op til sig selv. Dagens første. Og noget vand.

Han må vente med at ryge, det må man ikke i bygningen, og det stresser Otto vanvittigt meget, at der er totalt forbud.

Flere gange om dagen både i regn og i slud går Otto op på taget et sted, hvor man kan ryge, og mens han klarer nogle af sine telefonsamtaler, plejer han at ryge så mange cigaretter, at hans hjerte næsten begynder at banke hammerslag.

Vandet i glasset skvulper, og kaffen i koppen gør det samme.

Hvorfor ryster han så meget på hånden i dag? Han forstår det ikke.
Han må have cyklet for hurtig herud og løbet op, slår han det hen for sig selv.

Otto åbner sin PC og sin mailkonto. Der ligger allerede en ny bunke ulæste e-mails fra i dag. Der er også et par i spamfilteret, som Otto, pligtopfyldende, som han er, plejer at tjekke igennem, før han sletter dem.

Flere af de indkomne e-mails ser ud som hastesager.

Mødet skal helst overstås på maksimum tre kvarter, længere tid må det ikke vare. For Otto har et nyt lige bagefter med folkene fra teknisk service om nye ansættelser. Han fyrer om morgenen og ansætter om eftermiddagen. Det er absurd.

Otto ved godt, han ikke passer til det her job. Han har for meget arbejde, for meget magt, mens han samtidig prøver på at være så demokratisk og ansvarlig som mulig. Og det holder ikke.

Otto læser alle e-mails, inden han går i seng, han forbereder sig alt for godt, springer aldrig over, hvor gærdet er lavest.

Og derfor elsker hans underordnede ham.

Det gør de eksterne konsulenter selvfølgelig ikke, Otto kan de ikke løbe om hjørner med, han bestiller ikke flere af deres ydelser end højst nødvendigt. Huset bliver finansieret af skatteborgernes penge. Udgifter til eksterne teknikere og eksperter skal betales af licensen.

Otto ser på den unge mand, som konsulentbureauet har sendt til dem til mødet i dag. Han er klædt i et italiensk jakkesæt og medbringer den nyeste og dyreste Mac-model, og han har ikke papir med af nogen slags.

Otto tager stadigvæk noter på papir. Han kan sågar finde på at skrive en kladde til en e-mail på papir, før han skriver den ren og sender den afsted. Han ved godt, han er helt til grin. Han er
ligeglad, for han tænker bedre, når han ser e-mailen i håndskrift først.

De sidste par måneder har Otto tabt sig, har hans kone bemærket, men Otto har slået det hen, han er også blevet gråhåret, virkelig gråhåret. Men det er bare, fordi han er så sorthåret, at det ses så tydeligt, undskylder Otto det over for sig selv og sin familie.

Og nej, han har ikke været ved lægen i lang tid. Det slår han også hen. Det har han simpelthen ikke haft tid til.

Han ryger for meget, han drikker for meget, han sover for lidt, han spiser forkert, måske ikke for meget eller for lidt, men forkert.

Mødet slutter uden en egentlig løsning, ud over at de er nødt til i Huset at købe teknisk assistance udefra for dyre penge.

Otto registrerer, at der ikke er tid til frokost før det næste møde, men efter det møde må han gå ned i cafeen eller kantinen og få noget rigtig mad.

Men så langt når Otto ikke.

På vej ud af glasburet begynder det venstre ben at føles som gummi. Benet splatter ud under ham, sådan føles det, han må tage fat i karmen. Det andet ben følger næsten efter lige med det samme. Otto famler. De andre mødedeltagere kigger på ham

- Sæt dig, du er ved at falde.

Og de henter en stol hen til Otto. Han dratter ned i den. Men så griber han straks sin mobiltelefon og ser, at der er 15 nye beskeder. Der er 15, der har ringet, mens han har været til møde og haft telefonen på lydløs. Otto med gummibenene begynder at aflytte.

Det er jo kun benene, der ikke vil lystre.

Den unge konsulent hælder et glas vand op til ham, men Otto afviser.
-	Jeg klarer mig.

De lader ham blive siddende.

Alle har travlt i Huset, alle skal til noget andet. Minutterne og kvartererne er nøje planlagt, man haster afsted fra møde til møde, fra produktion til produktion, fra telefon til telefon.

Otto sidder alene inde i glasburet og prøver at ramme knappen for Aflyt første besked, tryk 1. Det lykkes ikke, og pludselig kan heller ikke rigtig se ettallet. Det er sløret.

-	Træk vejret ind, mumler han for sig selv.

Det er nok sult.

-	Pust ud.

Det hjælper ikke.

En kvinde, som Otto ikke kan genkende, stikker hovedet ind til ham.

-	Er alt ok?

-	Ja, ja, svarer Otto brysk. Jeg sidder lige og hviler mig lidt.

-	Er du sikker? spørger hun.

-	Ja. Jeg skal lige tale i telefon.

Hun går.

Så begynder det at gøre ondt i den ene arm, så den anden arm, nu bliver Otto alligevel nervøs.

Men ganske kort tid efter begynder der at ske noget andet inde i ham. Der er en strøm af noget fredeligt på vej, varmt og godt. Som om han slapper helt af. Måske er der også noget væske, der løber ned ad hans ben. Han er ligeglad, smiler nærmest, for det føles lunkent på låret. Måske er det pis. Han er fuldstændig afslappet, nærmest salig. Noget yoga-noget, er det sådan, det er? Det når Otto at tænke. Dejligt. Hans kone har mange gange forsøgt at få ham til at gå med til yoga, men det har Otto selvfølgelig heller aldrig haft tid til. For Otto har ikke haft tid til noget som helst i flere år andet end telefoner, e-mails, excel-ark,
oplæg, udbud, tekniske nedbrud, konsulenter, besparelser og fyringer.

Den dejlige varme, som startede nede i bukserne, og som fortsatte ned ad benene, er næsten ekstatisk, nærmest seksuel. Besynderligt, besynderligt.

Men nu føles det hele iskoldt. Lige med ét.

Telefonen falder på gulvet.

Otto falder på gulvet.

Kvinden kommer forbi tyve sekunder senere. Måske har hun en fornemmelse af, at der er noget galt.

Og derinde i glasburet ligger Otto.

Hun farer derind. Kan ikke få kontakt med ham. Han er besvimet. Han er væk. Han har puls, men noget er helt galt, og hun får ringet 112.
Solvej

Septembers himmel er så blå.

Trafikken har været ok næsten hele vejen fra København, men hun er også kørt hjemmefra meget tidligt for at kunne nå til Nordjylland før middagstid.

Solvej kører hurtigt og overhaler mange lastbiler.

Bilradioen kører.

Hun er lige blevet udnævnt til etikchef for hele Huset, og hun har tiltrådt stillingen i denne uge.

Der har de sidste par år, inklusive historien med den tidligere generaldirektør, været en del uskønne sager, hvor Huset ikke rigtig har vidst, hvad det skulle stille op, både internt og eksternt. Med udnævnelsen af Solvej, den nordjyske kvindestemme, ikke fordi de siger det, og ikke fordi hun selv skilter med det, håber man i Huset, at man får en stemme med tyngde og autoritet, der vil blive lyttet til, også uden for Huset.

Hun nærmer sig Vejle sydfra. Selvfølgelig havde det været hurtigere at flyve eller at køre op over Sjællands Odde og sejle
over, men Solvej kan godt lide turen over øerne og op gennem Jylland.

Efter dagens møder vil hun køre til sine forældre og overnatte dér.

Det er i bilradioen, hun hører det.

- Hvis du kører på E45 i dag fra Vejle på vej mod Holstebro ...

Det er for vanvittigt, at det sker i den samme uge, tænker Solvej.

Der må være nogen foroven, der vil sende hende en besked.

Men det er ok. Hun tager tegnet eller beskeden til sig.

Hendes nye job er at tage stilling i konkrete sager i programmer, hvor der kan være problemer med etikken. Hun skal rådgive, inden programmet går i luften.

Kan man risikere at bruge lige netop den hovedperson, man har valgt?

Er det etisk forsvarligt?

Hun skal også tage sig af bandeordene i programmerne. Og så skal hun svare på klagerne, når programmerne er sendt.

Men hovedideen er selvfølgelig, at hun som etikchef skal kunne bruges forebyggende, præventivt, så Huset slipper for klager.

Et slags etisk råd samlet i én person. Og det er fint for hende.

Solvej er hverken jurist eller akademiker. Oprindelig var hun lydtekniker, men siden dengang for mange år siden har hun taget kurser i økonomi og pressejura, og jo, hun føler sig rustet. Hun kan klare det nye arbejde, og hun vil det gerne.

Solvej er Husets kvinde.

Selvom hun har svært ved at forstå mange af de valg, Huset træffer, når det handler om underholdning og stof produceret til og for de unge.
Men så spørger hun Samuel. Han er hendes sikre kompas i ungdomslivet. Samuel har hjulpet hende flere gange, rådgivet hende, fået hende til at åbne øjnene for andre virkeligheder.

Men Solvej synes gennemgående, de unge laver tv for unge. Og det er de ældre, der ser fjernsyn, og så kommer klagerne.

Det er et uløseligt skisma, synes hun. Måske skulle de unge tvinges til at lave tv for de gamle?

Solvej vil gerne bruge de sidste år af sit arbejdsliv på etikken.

Før i tiden var der ansat unge studerende og andre som en slags slusefolk på de direkte programmer, hvor lytterne kunne ringe ind. Det er allerede en saga blot, det er der ikke penge til, og teknikken er en anden.

Dengang ringede lytteren ind og talte først med en person uden for studiet, og personen i slusen fik at vide, hvad lytteren mente, før hun eller han blev sendt ind i studiet på en linje og ud i æteren. Nu er der, hvis det går højt, en enkelt person, gerne en ulønnet praktikant af en slags, der tager imod mails, Face-book-kommentarer og telefoner.

Der er ikke det samme sikkerhedsnet under, hvad Huset går i luffen med, som der var før.

Solvej har hørt regionalradio de sidste 30 kilometer.

Og det var her, hun hørte indslaget, der fik hende til at tro, at Gud meldte sig med en besked til hende.

-	Hvis du kører på E45 i dag på vej fra Vejle mod Holstebro ...

Og det er jo det, hun gør, netop nu i dag. Hun er på vej nord for Vejle i retning af Holstebro.

-	Så vil du passere en stor mark med 16.000 kors. Det er modstanderne af den frie abort, som har rejst alle korsene, der skal symbolisere de i hvert fald 16.000 aborter, der er blevet foretaget i Danmark på de danske sygehuse.
Den mark må komme lige om lidt, tænker Solvej.

Det gav et sæt i hende, da hun hørte det. Hun var lige ved at bremse op. Men så satte hun i stedet farten ned.

Der er temmelig meget trafik nu. Hun vil holde sig i højre kørebane.

For det er da helt sindssygt. I samme uge, hvor hun er blevet udnævnt til etikchef. Det er en dårlig vittighed, synes hun.

Solvej vil altid støtte kvindernes ret til fri abort, det har hun gjort siden 1972, hvor den blev indført, men et sted inderst inde, kapslet inde i nogle celler bag alt andet, ligger den erindring, den gamle smerte, ulykken, hos hende. Mindet dukker op i hende nu og da, og i de sidste år lidt oftere og især efter hendes omvendelse, som hun kalder det, efter Samuel vendte helskindet hjem fra Duisburg.

Solvej er rationel og praktisk, men hun bærer også troen i sig, det irrationelle, det følsomme, og det tvivlende.

Nu ser hun dem, nu ser hun korsene.

Der er marken. Det er vanvid. Vederstyggeligt, synes hun. Men de mange tusinde hvide kors skræmmer, det er som kirkegårdene i Frankrig fra Første Verdenskrig, de enkle, hvide kors, symboliserende menneskeliv. Unge mænds liv. Og her har abortmodstanderne fået lov til at rejse kors på samme måde.

Solvej kan ikke lide det.

Hun kan mærke på trafikken, at alle biler, både personbiler og lastvogne, har sat farten ned, man kan ikke lade være.

De 16.000 kors fylder. Der bliver kigget.

Solvej har ikke hørt noget om arrangementet på andre landsdækkende medier, overhovedet ikke, det er kun i regionalen. Men selvfølgelig vil det blive dækket senere på dagen eller i aften, det er hun sikker på.

Hun kender udmærket anti-abortbevægelsen, der henven-
der sig hvert andet øjeblik til Huset, når de er utilfredse med et eller andet, der handler om abort, og engang besøgte hun også en mindelund, der er lavet i Kaj Munks navn, i Vedersø for de ufødte børn. En mindelund for alle danske aborter. Solvej fandt det usmageligt.

Men korsene her, det er alligevel lidt noget andet.

Og hvorfor? tænker hun.

Måske fordi aborterne bliver koblet med troen, med kristendommen. I hvert fald har det ramt hende på en anden måde.

Hun er forbi marken, om en lille time vil hun være i Holstebro.

Hun vil tale med dem på radioen om dækningen, hvorfor hørte man ingen kritikere i indslaget?

Hvorfor bliver det bare dækket som et event? Nærmest som et kunstnerisk indslag, noget, man skal haste ud og se på, før det bliver ljernet igen? Et kuriosum? Som en nyhed uden kildekritik og modstander?

For hun kan forstå, og Gud ske tak og lov for det, at korsene skal fernes igen. De skal ikke blive stående der.

Men hun vil påtale det for redaktionen.

Det er som sådan ikke noget, der ligger i hendes kommissorium, men hun vil benytte sig af lejligheden til at kritisere, at man bringer sådan et indslag, uanset event eller ej, uden at man tænker på det etiske bag.
Kirsten, Yasemin

Det ringer på dørtelefonen nede fra gaden. Kirsten venter ikke besøg, og det kan hverken være posten eller et bud så sent på eftermiddagen.

-	Det er Yasemin, bliver der sagt. Jeg kom forbi. Ved ikke, om det er ubelejligt?

-	Slet ikke. Kom ind.

Kirsten trykker hende ind. Yasemin, rengøringsdamen fra Radiohuset. Hun har ikke set hende i årevis.

Kirsten har fået lagt to værelser sammen, så hun nu har ét stort arbejdsværelse, som hun også kan bruge til gæsteværelse, hvis det er.

Hun har lavet sit eget firma, et kommunikationsbureau, der kan lidt af hvert. Hun behøver ikke længere at arbejde fuldtids.

Sjovt nok blev en af hendes første store kunder Arla, hvor Claes’ far i sin tid arbejdede, Claes, hendes tidligere svigersøn, men at hun fik opgaverne hos Arla, har ikke noget med det at gøre.

Kirsten laver kommunikationsstrategier for firmaer, og det
er hun god til, og det bedste ved det hele er, at hun kun behøver at tage de opgaver ind, hun gider.

Kirsten åbner hoveddøren for Yasemin.

-	Så dejligt at se dig. Og så uventet.

-	Undskyld, jeg forstyrrer dig, jeg tænkte på at ringe først, men så ville jeg tage herhen selv, siger Yasemin. Jeg fandt din adresse på nettet.

-	Kom ind, siger Kirsten. Lang tid siden, hvordan går det? Arbejder du stadigvæk?

Og det gør Yasemin.

-	Niels og du hjalp mig engang. Begge to.

-	Nå, det var jo i sidste århundrede, joker Kirsten. Er der noget galt?

Kirsten tager Yasemins dynejakke og hænger den op. Hun kan høre gæstens mave rumle.

-	Jeg laver en kop te, og jeg tror, du er sulten, siger Kirsten. Kommer du lige fra arbejde?

De går ud i køkkenet.

-	Sikke et flot hår, du har endnu, så rødt og fint, siger Yasemin.

-	Jeg er en gammel kone, frisører kan gøre underværker, ler Kirsten.

Yasemin er ikke fyldt 50, og hun har endnu sit kraftige hår.

-	Der er kommet grå og kedelige striber i mit, og det er ikke noget, jeg betaler penge for. Og der kommer flere og flere af dem.

-	Det er flot, synes jeg, siger Kirsten.

Yasemin pudser næse og sætter sig ved køkkenbordet.

Kirsten serverer te og brød med ost for Yasemin.

-	Niels og jeg er jo ikke sammen mere, det er efterhånden år siden, men det ved du godt, ikke?
-	Ja, det er så trist, mumler Yasemin, I passede så godt sammen, I to. Hvor er Niels? De siger, han slet ikke bor i Danmark mere, og det er også sjældent, synes jeg, at jeg hører ham i radioen eller ser ham i fjernsynet.

-	Niels bor i Bruxelles nu, det har han gjort i et par år. Vi ses faktisk overhovedet ikke mere. Mærkeligt nok. Men da vi ikke har børn sammen, tja, der har ikke været noget behov. Og da villaen blev solgt, var der slet ingen grund til holde kontakten mere.

-	Han var en dejlig mand, mumler Yasemin.

-	Det er han sikkert endnu, han er jo ikke død. Men er det Niels, du helst vil tale med, så kan jeg godt finde et telefonnummer på ham eller en e-mailadresse, siger Kirsten.

-	Nej, snøfter Yasemin, jeg vil lige så gerne tale med dig.

Men hun får ikke rigtig begyndt, Kirsten må udspørge hende, trække det ud af hende.

-	Hvordan går det med dine drenge?

-	Erkan og Berkan, det går dem rigtig godt.

Indtil for nylig har Yasemin elsket at fortælle om drengene, der nu er unge mænd, deres arbejde som IT-ingeniører, deres koner, deres børn, hun er allerede blevet bedstemor.

Yasemin har fotos af familien, som hun gerne viser frem, og nu tager hun også telefonen op af lommen og viser billeder til Kirsten.

-	Og hvad med din mand? spørger Kirsten.

-	Min mand, fnyser Yasemin. Han fatter ikke, hvad der foregår. Det nytter ikke med vold.

-	Jamen hvad er det, der foregår? spørger Kirsten. Der er ingen billeder af pigen, havde du ikke en pige, også?

Yasemin begynder at græde.
-	Hvad er der sket? Er hun død? ryger det ud af munden på Kirsten.

-	Nej, men måske var det bedre, om hun var.

-	Er hun syg?

-	Hun hedder Medina. Hun er student.

-	Det lyder da godt. Hvorfor har du ikke et billede af hende?

-	Det har jeg også, nogle gamle nogle. De er ikke på min telefon. Jeg ved ikke, hvad jeg skal stille op. Jeg kan næsten ikke holde det ud mere.

En strøm af tårer løber ned ad Yasemins kind. Og hun tørrer dem hurtigt og irriteret væk.

-	Undskyld, Kirsten.

-	Det gør ikke noget.

-	Vores datter, min søde, kønne, fantastiske øjesten. Hun er ikke syg, hvis bare det havde været det, siger Yasemin. Det havde måske været bedre. Det begyndte, da hun gik i 3. g.

-	Hvad begyndte? Kirsten er ikke med. Ikke endnu.

-	Medina har måske haft det sværere i skolen end brødrene, fordi de havde hinanden, men alligevel ikke, fortæller Yasemin.

-	Vores datter har fået lov til næsten alt ligesom de danske børn, og Erkan og Berkan har selvfølgelig passet på hende. Hun fik lov til at tage med på koloni med klassen, modsat flere af de andre indvandrerbørn. Medina har gået til svømning, hun har kunnet holde fødselsdagsfest, hvis hun har villet. Jeg har gjort alt for min datter, for Medina skulle have alle de muligheder, jeg ikke har haft.

Yasemin pudser næse.

-	Da hun var lille, drømte jeg om, at hun måske blev læge. Det var, når jeg så hende lege sygeplejerske. Ikke engang sygeplejerske ville være godt nok, og dog. Min datter skulle vælge selv, bestemme selv. Og se så nu? Hvilken tragedie?
Kirsten er begyndt at regne ud, hvad historien går i retning af. Hun rejser sig.

-	Kunne du tænke dig et lille glas af en slags? Et glas portvin. Jeg tror, vi trænger til noget at styrke os på.

-	Nej, jeg drikker ikke.

-	Har du noget imod, at jeg tager et glas? siger Kirsten og henter en portvinsflaske og to glas, hvis Yasemin skulle skifte mening.

Selvfølgelig gør hun ikke det, hvor tåbelig kan man være? tænker Kirsten om sig selv.

-	Vi er nødt til at holde øje med Medina hele tiden, og nogle gange låser vi hende inde.

-	Er det rigtigt?

-	Det er kommet så vidt. Vi har låst vores dejlige pige inde, smågræder Yasemin igen, og min mand har næsten korporligt sloges med hende, fordi hun ville afsted til et møde i Nørrebro-hallen.

Da Medina gik i 3. g, begyndte en gruppe fra Hizb ut-Tahrir at komme på skolen. De stod nede i gården i frikvartererne og delte løbesedler ud til de etniske unge, og de kom ovenikøbet også ind på skolen og holdt møder i kantinen, før rektor til sidst fik grebet ind.

-	Og det var her, Medina første gang hørte ham tale, siger Yasemin. Jeg kunne slå ham ihjel. Han er en aflederne. Han er gift og har børn, er selv født i Danmark, er veltalende og har overbevist vores datter om, at kalifatet er det rette. Først grinede vi bare af Medina, når hun kom hjem og fortalte om ham og bevægelsen, og det samme gjorde hendes brødre. De kender ovenikøbet lidt til ham fra tidligere. Et miskendt geni fra skolen, som de kalder ham. Vi blev ved med at sige til Medina, at hun ikke kunne mene det. Hun, der har sin fulde ret som kvinde til
at bestemme over sig selv og sit eget liv, og så svarede hun bare på dansk: „Til at blive rengøringskone ligesom dig.“ Hun var rigtig hånlig over for mig. For hun taler ikke engang ordentligt tyrkisk eller kurdisk, det har hun aldrig gjort. Kun københavnsk og dansk. Og så stak hendes far hende en lussing og sagde, at hun skulle sige undskyld til sin mor. Og sådan er det blevet hjemme hos os. Det er forfærdeligt.

-	Hvad kan vi gøre? siger Kirsten. Hvad skal man stille op? Du tror ikke, at det bare forsvinder igen, at det er en slags ungdomsoprør? Det har man jo hørt om og læst om og også set i fjernsynet.

Yasemin sidder helt stille.

-	Jeg har talt med min mand om, at vi måske skal tage kontakt til kommunen. Jeg har hørt, der er nogen, man kan snakke med, hvis man er bange for, at ens børn er ved at blive islamister. Men min mand vil ikke have det. Hvad ved de om islam og at være muslim? Det må vi selv klare, siger han. Og han vil heller ikke have, at vi fortæller om problemerne med Medina til resten af familien. Erkan og Berkan ved det, men ikke deres koner og deres børn. Men alle og enhver kan snart regne det ud, for Medina går med tørklæde og lange ærmer nu. Og jeg ligger søvnløs om natten og spekulerer over, hvad jeg har gjort galt.

-	Du har ikke gjort noget forkert, siger Kirsten, det er tiden, det er hendes oprør, og det må være frygtelig svært.

-	Og det der med tørklæde og lange ærmer er ovenikøbet ikke kun, når hun er sammen med os. Jeg håbede så meget, at når hun begyndte på CBS, at hun ville holde op med alt det. Men det bliver værre og værre. Medina går i skole med tørklæde på, og jeg ved, der er mange andre piger, der også har tørklæde på der. Og det er ok, men hver eneste uge har vi ballade derhjemme, når hun vil mødes med Hizb ut-Tahrir, og jeg ved, hun har
løjet over for mig flere gange om, hvor hun har været. Jeg har fundet løbesedler i hendes lommer. Og når jeg spørger hende om, hvad det er, bliver hun fjern i blikket. Men datoerne passer med møder, det kan jeg se. Og vi kan jo ikke låse hende inde hver aften. I går gik det galt. Hun havde fortalt, at hun skulle til et møde på skolen, det skulle handle om planlægning af et ruskursus for næste hold, og selvfølgelig skulle hun da tage af sted, det synes vi altid, og så så jeg i fjernsynet, at der var møde i Nørrebrohallen. Kvinderne stod i kø i den ene side, mændene i den anden side, så gammeldags, så forfærdeligt.

-	Det så jeg også, siger Kirsten. Jeg var også rystet. Man tror ikke, det er Danmark, at det er København, at det er Nørrebro.

-	Og hvem stod så i køen sammen med alle de andre spøgelser? Det gjorde vores Medina, ikke kun med tørklæde på, men med hijab, hvor hun så har den fra? Jeg blev rystet, min mand mente, jeg havde set syner, men det havde jeg ikke. Jeg blev oppe, til hun kom hjem ved 23-tiden, selv om det var langt over min sengetid, og jeg tog hende hårdt i armen, og hun indrømmede, at det var hende, og så gik hun ind på sit værelse. Og jeg kunne høre hende fremstamme en bøn på virkelig dårligt arabisk. Og bagefter kunne jeg ikke sove.

-	Hvad tænker du, jeg kan gøre? spørger Kirsten.

-	Jeg ved det ikke, jeg havde bare sådan en lyst til at tale med et fornuftigt menneske, siger Yasemin.

Kirsten takker for tilliden.

-	Måske skal vi vælge noget helt andet. True vores datter med at sende hende hjem til landsbyen, hjem til hendes bedsteforældre?

Kirsten føler sig helt lammet og tavs efter Yasemins beretning. For en gangs skyld, og det er noget, der sker yderst sjældent efterhånden, for hun tænker aldrig på Niels mere, eller
hvad Niels måtte sige om det ene eller det andet, ville hun gerne, at Niels var her, så hun kunne vende det med ham.

- Jeg ved ikke, hvordan jeg skal råde dig, siger Kirsten ærligt. Men jeg kan tilbyde dig at tage kontakt til Niels, som du jo også stoler på, og så vil jeg spørge ham, om han måske har en idé.

Kirsten står i hoveddøren og kigger efter Yasemin, der går ned ad trappen.

Hun har allerede fortrudt tilbuddet om at ringe til Bruxelles. For hvad kan Niels stille op? Ingenting.
Niels, Astrid

Niels vælger at tage bussen, for han ved, det er umuligt at få en parkeringsplads over middag. Og trafikken gennem Bruxelles er også heftig midt på dagen. Niels har sit kontor i nærheden af Kommissionen, et pænt stykke fra radiohuset.

Bussen stopper tæt på, og Niels i let, lys skindjakke står ud.

Det er forår. Bruxelles er næsten som Paris, tænker han. Han elsker byen og dens mangfoldighed. Og Niels elsker Europa og den europæiske idé.

Han legitimerer sig ved det lille hus med bommen, indgangen til VRT, den flamsktalende del af radioen.

Han har været her før. Fuldstændig spild af penge og ressourcer, tænker han, for lige rundt om hjørnet ligger indgangen til RTBF, som er den fransktalende del.

Så meningsløst og tosset, for radiohuset er ét stort hus, men inde i huset går der en mur ned mellem de to stationer. Flere steder er der glas, så man kan kigge ind til jjenden. Sådan er det, når der er to officielle sprog. Et sindbillede på, hvad der kan gå
galt i det europæiske samarbejde, og hele tiden går galt, mener Niels.

Han har allerede boet i Bruxelles fem år nu. Dels har han en aftale med Huset, hvor han sender reportager hjem, ikke nogen fuldtidsansættelse, og det ønsker han heller ikke, dels har han sit eget journalistiske rådgivningsfirma, hvor journalister fra hele verden kan købe sig til bistand, både hvad angår journalistik og research, men også teknisk service og endda, hvis det kniber lidt, tolkebistand.

I firmaet er de fire personer. Ud over Niels er der tre yngre belgiere, der alle taler både fransk og flamsk, deriblandt deres blæksprutte, den uundværlige sekretær Francine, der også er Niels’ hundepasser. Niels har nemlig for det meste sin hund med på kontoret, en skotsk terrier, der hedder Lily.

Han har ikke fået lært sig flamsk, og han har opgivet på forhånd, han er for gammel til at lære et nyt sprog, men han klarer sig glimrende på tysk, fransk og engelsk.

-	Hvor er vi glade for, at du tog dig tid til at komme i dag, siger lederen af masterclassen, som har sit andet europæiske møde i denne uge.

Det foregår på engelsk.

Niels gør hverken brug af tv-klip, radio-klip eller manuskript for den sags skyld. Han fortæller om sig selv, sin journalistiske baggrund som dagbladsjournalist, derefter om sin tid som radio-og tv-journalist, derefter om sit liv som freelance i tiden efter Murens fald, hvor Niels trawlede de østeuropæiske lande igennem. Og så henvender han sig direkte til masterclassens deltagere fra Polen, Tjekkiet og Ungarn.

-	Husk, det er jer, der har de bedste historier, og måske også de nødvendigste historier, formaner han dem.

Niels fortsætter med sin kæphest: det europæiske hus, fryg-
ten for splittelsen landene imellem og faren for den overdrevne nationalisme og højredrejning.

Selvom han næsten siger det samme hvert år, mener han hvert et ord.

Niels fortæller åbenhjertigt om, hvordan han, da han var ung for mange år siden, var EF-modstander, men nu, hvor Europa ser helt anderledes ud, er der intet alternativ efter Niels’ mening.

Der er også et par danske deltagere, som Niels taler lidt med i en kort kaffepause.

- Kan du leve af at være freelance? At være her i Bruxelles? spørger de.

Som om de mest er interesserede i, hvor mange penge man kan tjene på et job som hans i Bruxelles. Hvorfor fanden er de unge i Danmark så materialistiske? Så sikkerhedssøgende?

Han forstår det ikke. Og det i et land, hvor de kan få uddannelsesstøtte! Gå på dagpenge! Hvad er der sket? Hvorfor vil de ikke hellere diskutere politik med ham, EU, Bruxelles? Visioner for Europa?

Niels har bagefter et frokostmøde på VRT med en dansk tv-tilrettelægger, Astrid, som han faktisk ikke rigtig kan huske, om han har mødt før?

Niels har foreslået, at hun kunne komme ud på VRT og mø-des med ham i kantinen, så slår han to fluer med et smæk.

Og nej, han kan ikke blive og spise med Masterclass-holdet.

Han tjekker sin mobil.

Der er ikke andre beskeder på den end den ene fra hans sekretær, der har sendt et foto til ham af Lily, der ligger trygt og godt og sover i sin kurv på kontoret. Og Francine skriver, at alt er ok, hunden er luftet.

Niels sender en smiley tilbage.

Fantastisk. Sikke en frihed.
For selvom Niels har et pakket program, er der ikke mange, der kender hans mobilnummer, ud over venner, bekendte, rengøringshjælp og selvfølgelig sekretæren og hundelufteren.

Og det er hende, blæksprutten i deres firma, der med hård hånd kontrollerer, hvem der når igennem til Niels.

At Niels mødes med Astrid er for gammelt venskabs skyld over for Huset. Selvfølgelig tager han sig ikke betalt for at rådgive hende om, hvem der er bedst at tale med i Kommissionen om den dokumentarserie, hun skal i gang med at lave. Den skal åbenbart handle om konerne til mændene eller gemalerne til kvinderne, der arbejder i EU. Noget privat snask efter Niels’ mening. Hvad fanden rager politikernes eller embedsmændenes privatliv de danske seere? Skulle man ikke i stedet bruge penge på noget, der var vigtigt? Typisk for Huset, mener Niels.

Astrids programforslag er gået glat igennem, og Niels kan forstå, at hun også har fået et pænt budget til at lave programmerne for.

Det må være hende. Niels får øje på en velklædt og velholdt kvinde ved indgangen til kantinen.

Hun præsenterer sig, og de finder et bord.

- Selvbetjening, siger Niels.

Astrid forsyner sig med salat, brød og vand, ikke den store frokost. Men Niels bestiller dagens ret, som er fisk og ris, godt med salat og brød til. Og en dessert til bagefter. Så slipper han for at tænke på middagsmad om aftenen.

Astrid taler om vigtigheden af at komme bag facaden i EU, mens Niels på sin side sidder og tænker på, at danskerne ikke engang kender facaden. Astrid væver videre, synes han, om, at hun på den måde håber, hun får introduceret danskerne til vigtig viden om EU, men også ægte følelser i virkelige mennesker.

For at drille hende begynder Niels at spørge hende lidt om
EU og Kommissionens arbejde i Bruxelles, og han finder hurtigt ud af, at han taler ned i en afgrund af uvidenhed.

Det er jo også ligegyldigt, for fanden, Niels, tænker han.

Astrid er ikke politisk journalist. I øvrigt ser hun meget sød ud, især når hun bliver lidt usikker, så får hun farve i kinderne. Hun har gjort meget ud af tøj, sminke og hår i anledning af mødet, registrerer han. Sådan ser hun nok altid ud.

Mens Astrid en smule febrilsk taler videre, opstår tanken, om han måske skulle invitere hende ud en af dagene. På middag?

-	Kan du lide moules? Altså muslinger? spørger han hende uden at tænke nærmere over konsekvenserne.

Astrid bliver klædeligt befippet.

-	Øh, faktisk kan jeg bedre lide østers.

Niels fortryder med det samme den lille åbning, han fik lavet. Han ved, hvad det betyder. Af erfaring. Nu tror hun, at han vil hende noget. At han er interesseret. Og Niels er ikke interesseret. Overhovedet ikke. Der er så mange kvinder i verden, og lige i øjeblikket har han alt for travlt til nye kvindebekendtskaber.

Niels skifter emne. Han lister nogle navne op på danske em-bedsmænd og et par lobbyister, som hun kan prøve at tale med, og han tilføjer, at hun gerne må hilse fra ham.

Det var vel det?

Niels henter kaffe til dem begge, ser på sin mobil. Der er ingen beskeder. Men han får fortalt Astrid, hvilket er rigtigt nok, at han har travlt, at han skal være tilbage på kontoret senest klokken 14.00, og at hun er velkommen til at ringe til hans sekretær senere, hvis der er andet.

Astrid ser spørgende ud og ned på hans mobil og sin egen mobil.

-	Vil du ikke have mit nummer? spørger hun.
-	Nej, det har vi i forvejen på kontoret, siger Niels og lægger bevidst tryk på vi.

-	Jeg må desværre gå, siger han.

Astrid rejser sig op.

-	Skulle vi spise sammen? spørger hun. Mens jeg er her? Moules eller huitres?

Øh, for fanden, hvad har han rodet sig ud i?

-	Hvor længe er du her? spørger han.

-	Tre dage.

-	Så dur det ikke.

-	Så må det blive, når jeg kommer tilbage med filmholdet.

-	Ja, det er en bedre idé, siger Niels lettet og kysser hende tre gange farvel på fransk-belgisk maner, en gang på den ene kind, en gang på den anden kind, og så igen på den første kind.
Otto

Han piller et stykke nikotintyggegummi ud af pakningen og gumler hektisk på det. Selvfølgelig er det ikke sundt, men det er alligevel bedre end at ryge, siger hans læge. Lægen har ikke hørt om andre, der har tygget nikotintyggegummi så længe, som Otto har, mere end to år. Og en dag holder han også op. En dag i ferien måske.

Otto står for det tekniske i forbindelse med oversættelse og tekstning af udenlandske programmer, som Huset køber. Han sørger for at få oversat og indlæst fortællerstemmen i programmerne og filmene og få klargjort de danske tekstfiler, der skal på, når de bliver sendt i fjernsynet.

Otto udvælger ikke programmerne. Han finder heller ikke oversætterne eller stemmerne, det er der andre oppe i Huset, der gør. Otto står kun for det praktiske. Dejligt arbejde, nøje defineret. Faste mødetider, ganske sjældent overtid og yderst få medarbejdermøder.

De er en lille håndfuld, der har det job, og det passer Otto ganske fint.
Lige nu sidder han og færdiggør tekstfilerne til et af de utallige naturprogrammer, Huset har købt af BBC.

Der bliver flere og flere indkøbte programmer, men Huset sender selvfølgelig også i flere og flere timer, undskylder Otto det altid med på Husets vegne, når han hører de kritiske røster, der klager over de mange genudsendelser og udenlandske programmer.

Otto har sit eget lille hjørne nede i stueetagen tæt på Con-tinuity, Mediehusets tekniske hjerte. Han har et skrivebord, computer, adgang til et studie, det er det hele, overskueligt, få mennesker, ikke noget at stresse over. For det meste er de foran i arbejdet med programmerne, så selv om der skulle opstå sygdom, er de dækket ind.

For ikke lang tid siden var Otto teknisk chef, og han var god til det, han var samvittighedsfuld og tog sig af alt, både det faglige, det driftsmæssige og især hans medarbejderes ve og vel.

Sådan er Otto opdraget hjemmefra.

- Mennesket før maskinen, som hans far altid sagde.

Otto studerer de flotte nærbilleder af pingvinerne fra Arktis, og et sug går gennem ham. Han savner ikke at være leder, ikke et sekund, det var bare en lettelse, da han så dramatisk holdt op, men når han ser de fantastiske optagelser lavet på strabadserende vilkår, hvor et filmhold har arbejdet tæt sammen, tænker han på sine gamle drengedrømme, der handlede om at lave film, rejse ud i verden, være langt væk fra det hele.

Otto har været ansat i Huset i snart 40 år, og årene er gået. Næste år har han jubilæum, og så er der ikke lang tid til pensionen, og tænk engang! Den glæder han sig bare til. Det var så det arbejdsliv.

Otto spytter nikotintyggegummiet ud, men tager et nyt et minut senere.
Tvillingerne, hans stolthed, er stærke og frie og lider ikke under tyngden af respekt for deres far, som han gjorde i forhold til sin far.

De bor stadigvæk hjemme i huset på Christiania, som han sammen med tvillingerne har udbygget igen og igen. Nu er der en ekstra etage. Drengene er 20 år, de er gøglere, skuespillere og dansere. På det sidste er de begyndt at udspørge ham om deres berømte socialistiske farfar, som de ikke kan huske. De var for små, da han døde.

- Vores seje farfar, som de kalder ham.

Drengenes mor arbejder stadigvæk i kvindesmedjen og tjener ikke de store penge. Dengang Otto var chef, var der rigeligt med penge til alle fire, og det går også ok nu. Efter nervesammenbruddet, sygeperioden, rekonvalescensen og det nye job er han gået en del ned i løn, men de klarer sig, for drengene tjener selv deres penge.

Filmholdet, der har lavet Arktis-filmen med pingvinerne, har været afsted over to år, bliver der forklaret. Nogle af rejserne har varet flere måneder uden familien, bare holdet med forsyninger. Det har været risikabelt, men der bliver selvfølgelig også skruet op for dramatikken bagefter, når historien skal fortælles på tv, det ved han om nogen, sådan er det i alle udsendelserne.

Nogle gange lykkes det faktisk Otto at skære et par tillægsord væk i tekstningen af oversættelsen, når superlativerne er for dumme.

Danskerne hopper ikke på det, mener Otto, selvom han også er fascineret af strabadserne.

Men sådan blev hans liv altså ikke.

Rejserne og de store oplevelser foregik i ferierne. Og så var der selvfølgelig også de interne kampe på Christiania og kam-
pene mod samfundet udenfor, der bidrog med drama til hans tilværelse, og så til sidst hans eget personlige drama.

Hans værste tid, den sorte periode i hans liv, er heldigvis overstået.

Otto kan sove igen, ikke som dengang hvor hans arbejde blev ved med at køre rundt i hovedet på ham om natten, alle nedskæringerne, teknikken, der drillede efter flytningen, alt det, der blev dyrere end kalkuleret, ITen, der ikke spillede sammen. Otto kunne ikke lægge det fra sig. Han kan stadigvæk huske, hvordan excel-arkene rullede inde bag øjnene på ham. Også ansigterne på nogle af de gamle kolleger, grædefærdige, fyringstruede i Huset, lyste op i mørket foran ham i soveværelset.

Dengang drak han for meget, det er også slut nu. For at falde ned skulle der vin til maden, måske et par øller bagefter og en enkelt cognac eller to. Og alligevel stod han ofte op om natten, satte sig ved computeren i køkkenet med excel-arkene og arbejdede.

Weekenderne forløb på samme måde. Hvis han var heldig, fik han endelig lidt søvn om søndagen, men så gik det løs igen mandag. Selv om han kunne se, hvordan mails, han sendte til andre mellemledere og også op i ledelsen, lå ubesvarede længe og måske for altid, svarede Otto altid på sine. Uanset om det var nat eller dag, weekend eller ferie, mailede Otto tilbage.

Til sidst gik han i sort.

Hans hår skiftede farve, ikke bare til gråt, men til hvidt. Sådan som han husker det, var han hvidhåret, da han vågnede op på hospitalet.

Det skete over en uge før endnu en fyringsrunde, hvor Otto var den, der skulle ringe rundt og kalde medarbejderne ind på et kontor og sinde dem.

Det var ikke nogen blodprop, som de først troede. Det var
et nervesammenbrud. Sådan kalder Otto det. Stress, kalder de andre det. Men det var mere end stress, ved han selv. Stress var, hvad han havde haft i mere end et år, og den stress havde han under behersket kontrol.

Det totale sammenbrud fik alle hans nervespidser til at brænde sammen. Sådan føltes det fysisk. Kollapsen kom som en udfrielse, mærkeligt.

Puls, blodtryk, det hele var forhøjet og helt galt. Han blev beordret på sygeorlov, på blodfortyndende medicin og selvfølgelig stop for alkohol og cigaretter.

Der gik et halvt år, før Otto var tilbage.

Egentlig havde han slet ikke regnet med, han kunne komme tilbage, men han blev tilbudt arbejdet med tekstningerne, og det har han sagt ja til.

Han passer sig selv. Han taler bare med sin egen lille gruppe, og det er det.

Den næste arbejdsopgave, som Otto skal i gang med, er til ungdomskanalen. Det er en film, som Huset har købt, som de tror, unge vil synes om, og som de tænker passer bedre på ungdomskanalens profil end de gamle kanaler.

Gad vide, hvor mange der egentlig ser den kanal? Tvillingerne derhjemme ser aldrig nogensinde fjernsyn, hverken flow, som det hedder nu, eller det, der ligger på nettet til streaming.

De har ikke engang fjernsyn mere hos Otto. Da han blev syg, smed drengenes mor fjernsynet ud. I stedet er Otto begyndt at læse bøger igen, noget, han ikke har gjort i mange år.

Mange ligegyldige programmer, serier og film går gennem hans hænder, synes Otto, men han er ligeglad. Han behøver ikke at forholde sig til det.

Teknikken har overhalet ham for længst, og der er ingen grund til at prøve at indhente den. Han er for gammel.
Indtil for fem år siden gjorde han en dyd ud af at holde sig ajour med hele processen, digitaliseringen, IT-teknologien, studierne, hvordan alle computerne skulle kunne spille sammen, det store dyr i åbenbaringen, Mediearkivet, hvor både gamle og nye ting i produktion bliver opbevaret, og hvor man henter sine programmer fra. Dette monster, Mediearkivet, er en videnskab for sig, hvor medarbejderne er på kursus i flere dage for at lære, hvordan man bruger det.

Han har opgivet, nu slapper han af.

Hvis der er noget, han ikke kan finde ud af, spørger han andre.

I stedet for selv at sidde med manualer til langt efter fyraften eller tage dem med hjem, ringer han til en troubleshooter, der kommer og løser problemet eller fejlmelder maskinen.

Mennesket før maskinen.

Han tror ikke, det er sådan, det er i Huset mere. Det har det vist ikke været længe. Maskinerne fylder godt. De styrer.

Men dem om det.

Der er noget, der driller med det, han sidder med. Det ligegyldige ungdomsprogram, som han ikke regner med, ret mange unge vil se, men det skal selvfølgelig være i orden.

Han kan ikke få lov til at downloade alle filerne, der er blevet sendt til dem fra en udenlandsk tv-station.

Computeren siger advarsel, gul trekant, og efter at have prøvet tre gange ringer Otto til den bedste af troubleshooterne. Det er en efterhånden snart midaldrende mand, der er vendt tilbage til Danmark, men som har lært alt om computere i Silicon Valley. Denne mand kan alle ord, alle tekniske, digitale termer på engelsk, og det har Huset profiteret af, efter de ansatte ham.

Manden hedder Tom, og selvom han er lige så gammel som Otto, mestrer han det meste. Det er, som om der bare bliver lagt
lidt mere på hans indre harddisk hver nat. Når denne mand, Tom, vågner, er hans harddisk øjensynligt blevet opdateret natten over, sådan tænker Otto, det fungerer. Fantastisk, men det er selvfølgelig, fordi han har været så mange år i Silicon Valley og har været med fra starten.

Der er telefonsvarer på. Otto afleverer en besked om, at der er noget galt. Men hvorfor egentlig ikke bare vente til i morgen?

Hvorfor egentlig ikke bare afspadsere i eftermiddag?

Måske tage hjem og lave lidt i huset?

Eller cykle en tur på Fælleden?

Otto snupper et stykke nikotintyggegummi til, ringer op og lægger endnu en besked.

-	Haster alligevel ikke, begynder først på opgaven i morgen, så ring bare tilbage i morgen, hvis du kan.

Uden for receptionen, ude i det fri, står der nogle nyhedsfolk, som Otto kender. De ryger en cigaret. Rygning er totalt forbudt inden døre. Et par af dem hilser på Otto.

En taxa standser op. Tre mænd i jakkesæt med computertasker springer ud og går ind i receptionen. De arbejder i Mediehuset, registrerer Otto, for de har ID-kort og haster gennem slusen.

Hvem mon de er? Der er mange af dem.

Han ved ikke, hvilken afdeling de arbejder i. Og han ved slet ikke, hvad de laver.

-	Men Otto, siger han til sig selv. Du kan sgu være ligeglad.

Solen skinner uventet. Dejligt vejr.

Han fylder lungerne med luft, spytter tyggegummiet ud og finder sin cykel i stativerne bagved.
Lasse, Solvej, Otto

Sekretæren fra hans afdeling har sat cafébordene og gavebordet op og sørget for øl, vand, vin og cava, og i dette øjeblik ankommer de bestilte snitter og kager på et par rulleborde nede fra kantinen.

Om et kvarter begynder arrangementet.

Der skal siges farvel med maner, endnu en gang.

Ingen kan se sig fredet. Det er beskeden ovenfra.

I dag er der endnu en afskedsreception. Og afskeden i dag bliver måske en af de større. For ingen ved, hvor mange der kommer, mindst af alt ved Lasse det.

Huset offentliggør stadigvæk stillingsopslag, og der bliver ansat nye medarbejdere, yngre medarbejdere, der er indstillet på at arbejde hårdt men måske også kort.

Selvom man bliver fastansat, er der ikke tale om tjenestemandsstillinger mere, som dengang hvor man blev båret ud af Huset.

Det er radiodirektørens embede, der er blevet nedlagt.

Lasse er blevet fyret.
Hovedpersonen selv står smilende og drikker en rød sodavand ved et af bordene, mens han kaster et kort blik på sin tale.

Selvom han ikke har haft den store lyst til at skrive den, ved han, at de alle vil forvente en tale fra ham og helst en vittig og munter en af slagsen, som han plejer.

Og dog? Situationen i dag er anderledes, medarbejderne vil være trykkede, det ved Lasse også. Men lige netop derfor skal han sige noget. Noget helende. Ligesom han plejer ved andres afskeder.

Siden Lasse fik beskeden om, at hans stilling vil forsvinde i den nye struktur, har han haft det, som om han bærer på en stor isblok inde i maven. Han er iskold, mens isblokken ganske langsomt smelter.

Lasse forsøger at holde blokken i sin faste form et par dage endnu, indtil han har forladt Huset for altid.

Selvfølgelig har der været lange forhandlinger med ledelsen om omplaceringer, og hvad der skulle ske med ham, men da Lasse indså, at hans stilling ikke var der mere, besluttede han sig med det samme, han skal også væk.

Dér kommer Solvej, ser han, etikchefen, hun haster hen til ham og afleverer en stor buket blomster.

- Jeg er så ked af det, jeg er indkaldt til et hastemøde i bestyrelsen. Du ved, hvordan det er, Lasse. Du kender ovenikøbet sagen. Endnu en af de beskidte. Jeg kan ikke være med i eftermiddag, men vi ses derude i virkeligheden.

Og så småløber Solvej videre.

Lasse misunder hende ikke.

Generaldirektøren kommer heller ikke i eftermiddag. Det er af samme grund, har han meddelt i en sms til sekretæren.

Selvfølgelig findes der vigtigere ting, resignerer Lasse, end at hans ydmyge personage holder op i Huset. Eller holder op, det
gør han jo ikke. En mand i sin bedste alder, som har levet og åndet for Huset, er blevet fyret. Sådan er det. Hvorfor ikke bare sige det, som det er?

I går spurgte hans kone endnu en gang, om hun ikke skulle deltage i afskedsreceptionen? Men det syntes Lasse ikke, og hun kunne se på ham, at han helst var fri.

Lasse står med sin halve røde sodavand i hånden og mærker isblokkens kanter skære inde i sig.

Udenpå er han smilende, vittig og veltalende som altid.

-	Nej. Jeg er ikke rystet. Jeg vidste, det kom en dag, siger han til en af gæsterne.

En lind strøm af medarbejdere er begyndt at indfinde sig.

-	Jeg er blevet overflødig i den nye struktur, siger han. Og det er faktisk kun positivt. Det er det, vi har arbejdet på. Jeg har selv banet vejen for det. Hoho, joker Lasse.

-	Revolutionen æder sine egne op, lyder det.

-	Øh, hvad? spørger Lasse.

Det er en af de få lydteknikere, en af de gamle smede, der er tilbage i Huset, der ironiserer.

Programfolkene på radiosiden har for længst måttet klare sig uden teknikere, som er blevet sparet væk.

Selvkør, hedder det. Tilrettelæggerne, journalisterne, trykker selv på knapper. I begyndelsen med et jammerligt resultat, der blev sendt ud i æteren.

Men ham her, han er her endnu til direkte sending og højmessetransmissioner.

-	Ja, revolutionen æder sine egne op, gentager han. Du var jo socialist og samfundsomstyrter, var du ikke? En af de røde lejesvende?

-	Nå, stop nu engang, forsvarer Lasse sig. Så var det vist ikke værre.
Den gamle lydtekniker griner.

Og Lasse griner også.

Og det drypper kraftigt indeni fra isblokken.

Lasse bor i en ny, stor, minimalistisk indrettet lejlighed sammen med sin kone. Deres søn opholder sig for tiden i USA, hvor han er i gang med en postdoc. De ser ham af gode grunde ikke meget, men de skyper en gang om måneden. Det insisterer hans kone på. Måske skulle han tage en tur til USA og afslutte rejsen i Berkeley hos sønnen?

Det er ikke, fordi han bliver uden arbejde eller forpligtelser fra dag et, sådan er det ikke, han er stadigvæk med i en del netværk, og måske skulle han søge et nyt arbejde, men hvor?

Det, han har lavet de sidste mange år, hele sit liv faktisk, fra han startede som militærnægter, har haft med Huset at gøre. Hans liv har været Huset, medier, den nye medievirkelighed, de sociale medier, den nye koncertsal, ledelse, folket, i folkets tjeneste, for folket, public service.

Og nu er teaterstykket forbi, hans rolle slut, den er udspillet.

Når isblokken er blevet til vand og tømt ud, har han ikke noget at gøre her mere.

Lasse kigger sig omkring.

Selvfølgelig kommer de medarbejdere ikke, som han selv har været med til at fyre. Som han har lavet aftrædelse for og holdt afskedstale for, hvis det gik højt. Mange er bare holdt op uden at gøre væsen af sig. Hvorfor feste, når man bliver fyret? Og de ved sikkert ikke engang, at nu blev turen hans.

Nu skal han snart sige noget. En lille kort velkomst måske. Det er for dårligt, at generaldirektøren ikke kommer. Det er ikke, fordi de kender hinanden godt, men Huset burde sende den nye direktør. Ville det ikke være på sin plads? Passende? Eller nogle andre fra dengang, nogle, der har fulgt ham.
Han kigger sig om. Er der ikke andre af de gamle medarbejdere tilbage?

Lasse får øje på Otto og går over mod ham.

Der var endelig én af de gamle, helt tilbage fra Radioværkstedet.

-	Dejligt, du er kommet, du er en af dem, der har taget turen med mig.

-	Ja, siger Otto.

-	Og du er her endnu?

Lasse lyder nærmest forbavset.

-	Ja, nikker Otto. 40-årsjubilæum i næste måned. Men jeg holder ikke nogen fest.

Han ser gammel ud, tænker Lasse.

Han har ikke set Otto meget længe.

-	Hvor gemmer du dig egentlig? spørger han.

Og Otto forklarer om sit arbejde nede ved siden af Conti-nuity.

-	Det er ikke rocket science, smiler Otto. Men det passer mig ganske godt, selvom jeg er gået ned i løn.

-	Nåh, siger Lasse. Penge er ikke alt. Dejligt, du er kommet.

-	Ja, resten af de gamle er gået på pension eller aftrædelse, eller de er blevet fyret, siger Otto. Og det bliver ved, fortsætter han.

-	Ja, ligesom med mig, siger Lasse. Ingen kan føle sig sikker i den store tilpasning.

Lasse slår på sit glas, byder kort velkommen og siger tak for alle årene.

-	Tag for jer af mad og drikke, som I har lyst. Og tak for gaver. I skal vide, at jeg har glædet mig til at aflevere en fint tilpasset og smidig organisation til medarbejderne og først og fremmest til lytterne og seerne.
Det er løgn, men han siger det. Og så skyller han den røde sodvand ned. Hvor er det egentlig også tåbeligt, at han altid har drukket sodavand, hvorfor dog? For altid at holde hovedet koldt og være foran de andre?

Hans sidste sekretær igennem et par år nu, en strømlinet yngre model på høje hæle, en sekretær, som han på det sidste har delt med en anden i ledelsen, slår på glasset.

Hun går i gang med sine pæne og ligegyldige ord. Flinke sætninger hele vejen igennem, kan han forstå, og han smiler og griner de rigtige steder, der hvor de andre også gør det.

Og hun kigger på ham, og de smiler og griner igen.

Og han hører kun ordene fra hende som lyd, mens han studerer hendes gestikulerende hænder, der skal understrege nogle pointer, som han ikke forstår. Mon det ikke gør ondt at stå stille på så høje hæle?

Hun udbringer en skål, og han skåler med hende og går hen til hende og giver hende et kram.

Og så er det hans tur til den lidt længere tale, og han har heldigvis sit talepapir og kan aflevere det vittigt, som han plejer, med pointer, underdrivelser og velvalgte overdrivelser, og der bliver grinet og skålet igen.

Og så tager Lasse sig et glas cava.

En ny tid er begyndt.

- Et slag er tabt, det er tid til at vinde et nyt. Sådan sagde hans far altid, dengang han var halbestyrer, til de slukørede taberhold i træningsrummene.

Der er ikke meget af isblokken tilbage i maven på ham, da receptionen er slut.

Sekretæren på de høje hæle og han rydder op, samler gaverne i poser, og han vælger en af buketterne til sin kone, resten får sekretæren lov til at gøre med, hvad hun vil.
-	Fragter du selv tingene hjem i bilen?

-	Nej. Jeg har ikke bilen mere.

Lasse har afleveret nøglerne til firmabilen i går. Han er på cykel. Og planen er, at han vil komme i morgen og hente det sidste og aflevere id-kort og nøgler, for hans skrivebord på ledelsesetagen er allerede ryddet og tømt.

Men nu ombestemmer Lasse sig.

Det skal være hans sidste dag i dag, hans sidste time nu, for isblokken holder ikke til morgen. Og hvis der ikke er mere tilbage af den, ved han ikke, hvordan han overhovedet kan komme herind og klare sig igennem møder med folk på gangen og etagen.

-	Bestil en taxa, jeg tager det hele med nu, sammen med cyklen.

Og nøglerne og id-kort, dem får du af mig her. Jeg sender en mail i morgen, der bekræfter, at du har modtaget det hele.

Sekretæren undrer sig lidt.

-	Mener du det?

Hun hjælper ham igennem slusen med poserne med gaverne i, mens han siger farvel til receptionisterne ved at sende dem charmante fingerkys.

-	Vi ses ude i virkeligheden, siger den ene.

-	Eller måske i koncertsalen? tilføjer den anden.

-	Vi får se, siger Lasse.

Taxaen holder foran receptionen, og Lasse henter sin cykel, som chaufføren sætter fast bag på ophænget.

Lasse hopper ind på forsædet med poserne.

Farvel til Huset.

De kører.

Der er noget, der drypper ned fra ham, kan han se.

-	Det er buketten, der drypper, siger han til chaufføren.
Gulvmåtten får en plet.

-	Det er bare lidt vand, undskylder Lasse, fra nogle blomster.

-	Tag lige noget papir, ikke? siger chaufføren og hiver en køkkenrulle frem fra handskerummet.

Måske er det ikke blomstervand men isklumpen.

Skæbnen leger med ham.

En fed joke.
Claes

Der er et tykt lag støv på gulvet og også støv på de få møbler, der er i rummet. Og selvom der bliver fejet og gjort rent en gang imellem inde hos de tilfangetagne, hjælper det kun kort tid, for støvet kommer fra de knuste mursten i hullerne i væggene.

Hele landsbyen er ødelagt af bombninger og kampe, har han fået at vide. Men lige nu er der stille. Landsbyen er uden for krigszonen.

Der er ikke mange mænd hjemme. Krigerne kommer om aftenen.

Kvinderne i deres burkaer og børnene er hele døgnet sammen med et par få vagter.

De har taget hans ring fra ham.

Claes har mistet sin ring med dødningehovedet.

Han ved, de passer godt på ham, mens hans bortførere prøver at få penge for ham. Han ved ikke, hvor meget de forlanger. Han ved i det hele ikke ret meget.

Claes blev kidnappet for en uge siden sammen med tre andre, som han sidder indespærret med.
Det føles som en evighed siden.

Det var på hans allerførste rejse fra Jordan ind i Syrien.

Claes var alt for naiv, lige så naiv, som han altid har beskyldt andre i lignende situationer for at være, for han tjekkede ikke op på de tre mænd, han var sammen med.

For en alt for lille sum penge tilbød den ene af dem at føre ham ind til en landsby og sætte interviews op for ham med en fra ISIS.

Hvor har han været latterligt godtroende!

Og så kørte de afsted tidligt om morgenen i en halvt udrangeret bil.

Claes iagttog, hvordan hans guide flere gange undervejs talte i mobiltelefon med en eller anden.

-	Alt er ok, boss. Alt er ok. Du møder min kontakt allerede i aften.

Og det gjorde Claes også, men det var i form af at blive kidnappet, sæk over hovedet, ind i en anden bil og så transport i mange timer.

Claes var rædselsslagen, men guiden, der måske, måske ikke, også havde en sæk over hovedet, mumlede hele tiden.

-	Relax, boss. Relax.

Men Claes jamrede sig.

På et tidspunkt må han være faldet i søvn, for det var næsten lyst, da de fjernede sækken fra hans hoved. De var ankommet til den ødelagte landsby, og her blev han, guiden og de to mænd ført op i et hus og låst inde. Lidt efter fik de serveret te og noget tørt brød.

Inden mændene forlod dem, tog de rygsæk, mobiltelefon, kamera og lydoptager fra Claes, men også hans pung og ring.

Da den ene mand pegede på ringen, forstod Claes først ikke, hvad han mente. Claes prøvede at sige noget om ringen, om
døden. Men manden blev ved med at ryste på hovedet og rakte hånden ud. Han ville have hans ring.

Og nu er de her.

Ingen af dem er blevet vasket eller barberet, Claes’ tøj stinker af gammel mand, han ved det godt, der kom lidt vandladning i hans tøj, da han fik sækken over hovedet. Det er tørret ind, men det lugter stramt.

Claes er spærret inde sammen med de tre mænd i lejlighedens største rum, går han ud fra. Døren er låst udefra.

De sover på nogle måtter på gulvet.

Guiden og de andre to får nogle gange lov til at være ude foran, selvfølgelig gør de det, Claes er ikke dum.

Det er selvfølgelig guiden, der har sat det hele op, og han og de andre mænd, han deler celle med, er bare spærret inde med ham for et syns skyld.

Alle er arabere.

Claes har prøvet at tale en smule med dem, han ved ikke, hvad deres funktion er. Det er nærmest umuligt for ham at forstå de få brokker engelsk, de kan.

Og hans guide spiller dum fra morgen til aften og kalder ham ved Gud stadigvæk boss, det er ufatteligt.

Claes skal ikke slås ihjel, så meget er han klar over, han skal bruges til noget. Og han får også mad og drikke flere gange om dagen, og vandet er vand fra flasker, rigtigt industriproduceret flaskevand, de skal ikke nyde noget, de har nok prøvet det før, serveret inficeret vand til vesterlændinge, der så har fået diarré og er blevet tynde og syge, og det ser ikke godt ud, hvis man skal bruges til noget spektakulært.

Dagene går, og det begynder allerede at løbe sammen for ham, mens tiden går med, at han bare ligger ned og tænker: Når han kommer ud af det her, så vil han skrive. Han drømmer
allerede om forsiden af bogen. Hvad skal bogen hedde: Fanget af Isis, Syv dage i pis hos Isis, han smiler for sig selv.

Vanvittigt.

Claes har intet set af Syrien. Han har kørt to en halv time i en gammel bil over grænsen, og da så han ikke andet end vejen, bilerne, det tørre landskab. Derefter så han ingenting under sin sæk, og nu er det eneste, han kan beskrive, et værelse på cirka fire gange fem meter med et par vinduer, hvor der er sat gitre for, men hvor han kan kigge ud på et halvt sønderskudt hus lige overfor.

Der er kun en stribe himmel foroven. Det er alt.

I rummet er der måtter, en spand at tisse og skide i, som heldigvis bliver rengjort mange gange om dagen. Så står der nogle skrifttegn på væggen, han ikke kan tyde. Guiden siger, der bare står det sædvanlige Allahu akbar, „Gud er stor“. Så er der et næsten komplet spisestuesæt med fire en halv stol og et bord, her spiser de, og her kan de sidde. Og en enkelt gang har de også fået cigaretter ind.

Mændene ryger, Claes gør ikke. Luften er tit tyk af orientalske cigaretter, men det er bedre end lugten fra hans tøj og de uvaskede mænd. Men det er klart ham, der lugter mest. De har kunnet holde sig. For måske vidste de også, hvad der skulle se. Selvfølgelig gjorde de det.

Hvad er mon planen? Hvornår sætter de den i gang?

Igennem døren kan han høre flere stemmer, også et par lyse kvindestemmer. Det er vel dem, der laver deres mad. Det er mest brød, ris og grøntsager, men de har også fået nogle kødstykker, noget lam, var det vist.

I dagene efter kidnapningen har han egentlig taget det ret roligt, han er fortrøstningsfuld.

Men når han stiller guiden spørgsmål, forekommer det ham
mere og mere at være i øst og vest og løgnagtigt, hvad der bliver svaret.

Ud over relax, boss, siger guiden nu også endelig noget om hijacking og løsesum.

Løsesum, det er det ord, der får ham til at håbe.

Selvfølgelig vil de betale for ham derhjemme, hans mor og far og Ole. Og selvom hans far er holdt op på Arla for et stykke tid siden, er Claes sikker på, at også Arla vil gå ind i det her.

På en måde må han bare relax, som guiden siger, slappe af, spise, drikke, sove, tænke, ikke være alt for bange, lade slå til.

Claes er 49. Næste år er han en gammel mand, tænker han. Rigtig gammel. Både i går og i dag har Claes ligget på ryggen på måtten på gulvet i mange timer og prøvet at genkalde sig, huske og sagte for sig selv recitere Michael Strunges digte, og flere er dukket frem langt indefra.

En kærkommen gammel sort ven, som han kalder det, rækker ud til ham her i landsbyen uden navn i Syrien.

God idé, det der med Michael Strunge, det skal i dén grad med i hans bog, når han slipper ud. Når han kommer hjem, skriver han en bestseller om Syrien, om kidnapningen som en homage til Michael Strunge. Han smiler.

- „Vi er forkomne englebørn med vinger af fremtidssang, med barnet i blodet og smøgen i kæften. Vi har hud af den sarteste drøm og hjerter, der lyser mere end neon,“ mumler Claes og tænker på Clara. Hvor er hun henne lige nu? Kunne være, hun tænkte på ham, også lige nu? Men Clara har ingen idé om, hvor han er.

Nu skal der åbenbart ske noget. Døren går op, og han bliver bedt om at komme ud, kun han.

Og udenfor smider de to mænd, de samme, som holdt dem
op i bilen i sidste uge, på ny en sæk over hovedet på ham, mens de bagbinder ham.

De bærer hver på en AK-47.

Claes skriger.

Guiden råber til ham.

-	Relax, you aregoing to be washed and they willfilm you.

Og det er også det, der skal ske.

Claes bliver trukket ned ad en trappe og ind i et vaskerum, først derinde bliver hans bånd og sæk fjernet.

Her er et interimistisk brusebad med både koldt og varmt vand, der er et spejl og barbergrej.

Claes går i bad, får barberet sig, og så er der lagt nogle bukser frem til ham, en lys skjorte, ikke noget undertøj.

Bagefter får han sækken over hovedet igen, bliver bagbundet, og der bliver trukket afsted med ham til et andet hus i nærheden.

Inde i det andet hus fjerner de igen sækken og løsner hans bånd, mens de kommanderer ham til at sætte sig foran et lille videokamera, hvor de går i gang med at mike ham op med en lille mikrofon.

Og inde i rummet, forbavsende nok, befinder hans guide sig allerede. Han skal selvfølgelig oversætte for ham, fordi han er den eneste, der kan lidt engelsk.

Claes bliver instrueret i, hvad han skal sige. Bortført, kidnappet af ISIS, løsesummen er på en million dollars.

Han ser det hele udefra, tænker, det er som at være med i en film. Selvfølgelig vil de finde pengene derhjemme.

-	Men hvor lang tid skal der gå? spørger han guiden, der ryster på hovedet.

-	Relax, boss.

Claes ser på mændenes våben. Det er virkelighed. Og så
tænker han på vennen fra de dødes land, Michael Strunge. Man må sammenligne. Tak, Michael.

Og så får han pludselig en tanke. Min ring.

-	My ring. Ingen vil tro på mig, og hvad jeg siger, hvis jeg ikke har ringen på, hvor er den?

Guiden får oversat.

De standser optagelsen.

Han får en flaske vand, der er brændende varmt inde i rummet, meget varmere end på værelset, der sikkert vender mod nord.

En sværm af fluer er herinde. Der er sorte pletter på gulvet.

Bukserne, han har fået på, strammer, og de er alt for korte. Fødder og underben stikker lyserøde ud.

Det klør i huden fra den nye barbering, han kan mærke, der kommer røde knopper i underansigtet.

Så kommer en af mændene tilbage. Fandeme. Han giver ham ringen.

Tak, Michael. Claes tager den på og smiler.

Og så laver de en optagelse med ham. Han hedder det og det, han er så og så gammel, han blev taget til fange for en uge siden. Løsesummen for ham er på en million dollars.

Claes bliver bedt om at holde skiltet frem, hvor beløbet står

på.

Og hvis ikke den bliver udbetalt, vil de skære halsen over på ham.

Det bliver han bedt om at sige.

Det skal han sige.

Og da han adlyder, knækker hans stemme over, og han kommer til at græde.

-	Fine, boss, siger guiden. Perfect.
Claes bliver igen bagbundet og med sæk over hovedet ført tilbage til stuen på fjerde sal i den anden bygning.

Snakken om halshugning har gjort det af med ham. Hans ben er som lavet af gummi, men han slæber sig op og tæller trinene. Og af trinene regner han med, han er på fjerde. Nu er de inde i lejligheden.

Han kan høre kvinderne tale i forrummet eller køkkenet, eller hvad det er, han ser hverken dem eller rummene.

Den ene kvinde taler et langsomt arabisk med en tyk accent, det lyder som en europæisk, måske nordisk, skandinavisk, dansk accent.

Claes gør et forsøg under sækken.

-	Er du fra Danmark? Det lyder sådan?

Kvinden siger:

-	Ja, jeg er fra København.

Meget københavnsk endda.

-	Talk English, siger en af vagterne.

-	Do that, boss, tilføjer guiden.

Forbudt at sige noget på dansk.

-	What is your name?

-	My name is Medina, siger kvinden. Jeg ved, hvem du er. Kender dig fra fjernsynet, siger hun ikke særlig venligt. Også på engelsk. Jeg har også mødt dig engang.

Claes bliver skubbet ind på værelset. Og så bliver han bedt om at aflevere sin ring igen.

-	Damn, siger han til guiden.

-	Relax, boss, du får den til næste optagelse, siger guiden.
Astrid, Otto

Hun er rasende.

Rigtig sur er hun. For hun var overbevist om, at hendes programforslag ville gå igennem, når hun først havde holdt møde med chefredaktøren. Men sådan gik det slet ikke.

Astrid har været til en idéfremlæggelse på femte sal i Mediehuset, hvor hun har pitchet, i korte træk fortalt om sit nye programforslag til en serie i tre dele eller også en hel temaaften. Den skulle handle om de nye, truede mcend. Mænd, en truet dyreart, noget i den stil, mænd, der føler sig i klemme, sønner af stærke kvinder, kærester til stærke kvinder, fædre til stærke piger, og Astrid regnede med, det bare var en formsag. Selvfølgelig ville Huset have den serie.

Astrid producerer programmerne uden for Huset, men leverer til Huset, og det har hun i gjort mange år, og det har passet hende fint.

Lige nu sidder hun på toilettet på chefredaktionsetagen, for enden af storrummet, tisser og skumler. Og det er ovenikøbet hendes fødselsdag. Astrid ved godt, at der bliver skåret voldsomt
ned på alt i Huset. Næsten en fjerdedel skal rationaliseres væk, og det er oven i alt det andet, der allerede er sianket og skåret i.

På alle niveauer i radio og fjernsyn fyres der igen, og der er allerede ret tomt herude. Virkelig god plads mellem skrivebordene, og der er heller ikke mange mennesker på gangene. Men det er også sommer, og der er vel også en del på sommerferie? Men lidt spøgelsesagtigt forekommer det Astrid at være.

Beslutningerne om de sidste nedskæringer er politisk bestemt, men Astrid havde overhovedet ikke forestillet sig, at det ville komme til at påvirke hende. Hun, der altid har fået sine ting igennem. Og hun er kendt for altid at have gode seertal.

Astrid er stort set, hvis hun skal være ærlig, ligeglad med dem, der bliver fyret. De må gøre som hende, blive freelancere, producere udenfor.

Dagen begyndte ellers så fint i villaen, hvor hun stadigvæk bor sammen med sine to sønner. De har delt den op, så de har en tredjedel hver, med hver deres køkken og bad, villaen er stor nok.

Drengene er voksne, den ene er 30 år, den anden 25, og heldigvis har de ikke faste, men skiftende kærester, som Astrid kan brillere over for med, hvor ung hun stadigvæk ser ud, hvor kvik hun stadigvæk er, hvor gode idéer hun stadigvæk får, og hvor mange penge hun stadigvæk tjener.

Og hendes sønner er hendes tro væbnere, der giver hende lov til at brillere, det er en del af huslejen, kalder de det. Mor får lov. Astrid kan sagtens vente mange år endnu med rigtige svigerdøtre og børnebørn.

Og denne fine sommermorgen på hendes fødselsdag havde de overrasket hende med morgenmad, flag i haven og gaver.

Så Astrid var i hopla og fuldt ud parat og rustet til mødet med chefredaktøren.
Og nu sidder hun herude og smågræder på toilettet.

Det er også, fordi hun aldrig har mødt den idiot af en chefredaktør før, en yngre mand, velsagtens en, der er blevet ansat, lige efter at han har afsluttet medievidenskab på universitetet, noget i den stil. Han har i hvert fald aldrig selv lavet nogen som helst programmer, så meget har hun forstået.

Det er også ærgerligt, at den tidligere redaktør ikke er der mere. Han er blevet museumsformidler, ved hun. Ham kunne hun shine over for, altid. Og den nye her, det var, som om han ikke engang havde sat sig ind i, hvem hun er, hvad hun lavet før, og hvor mange seere hun plejer at kunne trække.

- Speciale i reality-tv, min bare røv, snerrer hun ned i lommetørklædet.

Det sad han nærmest og pralede med. Teori og manglende produktionserfaring. Hvorfor ansætter Huset sådan en som ham?

For dårligt simpelthen. Og han behandlede hende nærmest, som om det var en speciel gunst fra hans side, at hun var blevet indkaldt personligt til at møde op og præsentere forslaget, et møde, som hun i øvrigt selv havde rykket for et par gange, i stedet for bare at sende et skriftligt afslag, som de ellers gør mere og mere, som han sagde. Til hende? Hvad forestiller han sig? Sådan en årsunge, født længe efter hun lavede sin første radioudsendelse.

Men det skal blive løgn.

Astrid pudser næse, snøfter op.

Hun skal vise dem. Endnu en gang.

Øv, der er dryppet saltvandstårer eller også er det lidt snot ned på silkeskjorten. Der er kommet en lille skjold.

Astrid er elegant klædt på som sædvanlig, sorte silkeslacks, hvid silkeskjorte, tørklæde, lædersandaler, håret er knap så
stort som tidligere, men endnu lyst og ingen grå hår. Hun får det professionelt affarvet og indfarvet, så det ikke ligner de der hjemmeaffarvede forstadsfruers forsøg på desperat at se ungdommelige ud.

Astrid kan det der med at shine. Det siger hendes sønner.

Astrid kan stadigvæk flirte og fylde, men når hun kommer ind til sådan en teoretisk tørvetriller som ham, hun var inde hos, er det omsonst.

Chefredaktøren mente endda, han havde set programmerne før, eller læst om det hele før.

Allerede lidt gammeldags, syntes han.

Hold da op. Gammeldags. Fyren har vel hverken kone eller børn. Måske en mandlig kæreste, ja, det er sikkert det.

Og de leder efter noget nyt til et tema, men der er allerede kommet mange forslag ind, som har nye og spændende approaches. Men hun er mere end velkommen til at komme med nye forslag en anden gang.

Astrid skyller ud, dupper næse, øjne og forlader toilettet i hast. Hun har ikke lyst til at møde nogen her på etagen, som hun kender, men det er der nok ingen fare for, tænker hun, for det var lutter nye ansigter alle sammen, da hun kom.

Mediehuset, den imposante bygning, bygget over fire segmenter, er blevet alt for stort.

Hun har hørt, at de nu tømmer det ene segment og flytter alle folk over i de tre andre, og så skal det lejes ud eller måske sælges. Altså en fjerdedel af de samlede kvadratmeter.

Det er ikke hendes problem. Det må de selv om.

Tom er der selvfølgelig et eller andet sted i bygningen. Gamle Tom, som hun mødte på kurset i Californien for mange år siden. Han flyttede ind i hendes villa, de var kærester et par år, han
fandt sig hurtigt et job i sit fag, og nu er han ansat i teknisk service, troubleshooter, eller chef for alle troubleshooters.

Astrid og han ses ikke mere, deres veje skiltes meget fredsommeligt. Så vidt hun ved, er han flyttet sammen med en anden kvinde, og fred være med det, hun gider ikke længere det der med mænd på den måde.

Nede i stueetagen får hun øje på et kendt ansigt, som det eneste i dag. Det er en gammel udgave af Otto. Han er på vej ud gennem slusen.

-	Mange år siden, siger hun til ham.

-	Astrid! Otto skubber med tungen sit nikotintyggegummi over i den ene side af kinden.

-	Er du stadigvæk her? spørger han. Hvor ser du godt ud, tilføjer han.

-	Ja, jeg spørger om det samme, siger hun smilende.

-	Nå, ja. Jeg ved godt, du laver programmer, siger Otto. Jeg havde 40-års jubilæum sidste år. Menig idiot, du. Dejligt.

-	Ja, undskyld, jeg ikke kom til dit jubilæum. Jeg hørte først om det bagefter, lyver Astrid. Og Lasse er blevet fyret, det var godt nok en overraskelse, siger hun med en lille smule medfølelse.

-	Ja. Sådan gik det. Hyggeligt at se dig, siger Otto.

-	I lige måde, siger Astrid.

Og pludselig pibler det inde i hendes bryst, en rigtig god idé er dukket frem, foræret til hende fra oven.

Selvfølgelig, det er det, hun skal lave.

Astrid småløber hen til metrostationen, forbi koncertsalen i aldeles glimrende humør.

-	An offer they cannot refuse, siger hun højt. Ih, det bliver så godt.
Astrid skal have fat i etikchefen, den gamle missionær, hvad er det nu, hun hedder? Jo, Solvej, hun skal også interviewes.

De ville ikke kunne sige nej til det forslag, det er hun sikker

på.

Astrid laver programmer, folk vil ha’.

Måske har hun flere kvindelige seere end mandlige, men det er der ikke noget mærkeligt i, tænker hun, der går en lige linje fra Kvindehuset dengang i Gothersgade til i dag for hende, sådan er det.

Astrid bipper sit rejsekort og hopper ind i metroen og står af på Nørreport.

Nu skal der handles ind i Torvehallerne, måske østers? Ja, østers.

Hendes sønner er der i aften til middagen og måske deres kærester. Det bliver sjovt. Østers og champagne og så noget mere, det finder hun ud af.

Selvfølgelig skal hun konfrontere både Otto og Lasse og må-ske også Tom, det er nok lidt for meget af det gode med Tom, det var jo hende, der i dén grad lagde an på ham og også bad ham om at flytte ind i villaen.

Men Lasse og Otto skal konfronteres. Måske alligevel ikke Otto, det duer ikke, han ser simpelthen for træt og gammel ud. Folk vil få sympati med ham lige med set samme og ikke med hovedkarakteren, hende. Fokus vil ryge sig en tur.

Temaet er me too.

Og Astrid ved, hvordan vinklingen skal være: Lidt om hende selv, hvordan hun selv har oplevet at blive udnyttet i den store, grusomme medieverden af mænd, mænd, der har opført sig upassende over for hende, hvordan og hvorfor hun er gået med til det, for ellers ville hun miste sit job. Noget i den stil.
Der er nok af mænd og cases at vælge imellem, smiler hun for sig selv.

Og så skal hun selvfølgelig finde de rigtige, alvorlige sager andre steder uden for Huset.

Hvis hun er hurtig, kan hun nå at skrive oplæg inden middagen i aften.
Niels

Hvor er kræet henne?

Francine er gået hjem, konstaterer Niels, da han åbner døren ind til Verdensfirmaet, som de begyndte at kalde deres bureau sidste år.

Klokken er fem om eftermiddagen, og normalt er hans og hans kollegers arbejdstid her i Bruxelles ikke ovre før om en time til halvanden.

Til gengæld gør de som regel noget ud af at spise en solid frokost midt på dagen og måske slappe lidt af bagefter med indkøb, eller Francine, kontorets blæksprutte, lufter Niels’ hund, terrieren Lily.

Men alle er undtagelsesvist gået tidligt hjem i dag, ser det ud som.

Niels går rundt på kontoret, ingen blæksprutte, ingen Lily.

Mens Niels har været i Syrien og forhandle Claes hjem fra ISIS, har Francine passet hans hund, dels på kontoret, som hun i forvejen plejer, hvis han ikke kan, dels har den boet hjemme hos hende i hendes hus og delt adresse med Francines katte.
Han blev kontaktet hjemmefra. I første omgang var det Ole, Claes’ adoptivfar, der ringede til ham, og lige bagefter ringede Kirsten, Niels’ ekskone, som har kendt Claes godt, og senere kontaktede Claes’ far ham, og så kom Arla og alle mulige andre instanser på også, både Udenrigsministeriet og PET.

Fordi Niels har kontakt til stringers både i Jordan og i Syrien, og fordi man derhjemme stoler på ham, blev han bedt om at være mægler i kidnapningen af Claes og frikøbet af ham som gidsel.

Selvfølgelig sagde Niels ja. Han huskede tydeligt Claes fra tiden, da han kom hjemme hos ham og Kirsten og var kæreste med Clara. Og også selvom han ikke havde kendt Claes, ville Niels alligevel have sagt ja til at være mægler.

Men hvad fanden havde Claes vovet sig ud i? Det havde Niels alligevel ikke kunnet forestille sig om ham. Men ens fantasi slår aldrig til.

Niels rejste til Jordan og Syrien flere gange, og det lykkedes for ham og hans kontakter at frikøbe Claes for et beløb, der aldrig er blevet offentliggjort. Og Claes er hjemme igen i Danmark, stadigvæk præget af tiden i fangenskab, men, som Niels kan forstå, stærkt på vej til at komme til hægterne igen. I dén grad.

Niels mødte selv gidslet i en tynd, langhåret og langskægget udgave i Damaskus, da Claes skulle overdrages.

Det seneste, Niels har hørt fra ham, er, at han er i gang med at skrive om sine oplevelser i fangenskabet, og Niels kan forstå, at samtlige danske forlag står og tripper for at udgive bogen.

Claes har i de sidste e-mails til Niels spurgt, om Niels kan hjælpe med at finde nogle forlag i Belgien og i Frankrig, der kunne være interesserede i at udgive hans bog?

Som om de danske forlag ikke selv kan klare den sag?
Niels er ikke begejstret for idéen, først og fremmest af den grund, at han ikke er begejstret for bogen. Claes har sendt ham nogle kapitler, og Niels synes overhovedet ikke om stilen. Det er en slags new journalism, gonzo, men alligevel ikke helt, og alt for patetisk, alt for sentimentalt og måske i sidste instans skadeligt for hele efterretningsarbejdet i forbindelse med terrorbekæmpelse i Europa generelt. Og så det allerværste, Niels tror simpelthen ikke på alt, hvad Claes skriver. Han er desværre næsten overbevist om, at Claes flere steder, måske endda mange steder, pynter på, hvad han har været udsat for. For eksempel skriver han om to skinhenrettelser.

Ifølge Niels’ kontakter og viden så udsætter ISIS ikke de nordeuropæiske gidsler for den slags. Ikke fordi de holder hånden over dem, men de er slet og ret bange for, at gidslerne får nervesammenbrud og bryder sammen. Gidseltagerne vil ikke risikere, at de nordeuropæiske gidsler tager deres eget liv, for så er der ingen løsepenge.

Niels prøvede at antyde det i sin sidste mail. Lidt skånsomt. Sin skepsis over, hvad Claes har skrevet om sine lidelser. Og siden har Claes ikke ladet høre fra sig.

Hvor søren er Lily henne?

Niels ringer Francine op.

-	Hun er på kontoret i sin kurv, forsikrer Francine. Og har du set, der ligger et brev til dig fra New York? Noget så sjældent som et papirbrev. Har lagt det ved din computer.

Francine har gået tur med Lily, hun har givet hunden mad og drikke, mens Niels var i Kommissionen til et kedeligt møde om konkurrencehensyn, en opgave, Verdensfirmaet har taget på sig.

-	De andre er også gået. I holder tidligt fri i dag, siger Niels. Jeg kan simpelthen ikke finde min hund.

-	Jeg kommer ind, siger Francine.
-	Vent bare lidt, jeg leder lige, svarer Niels, og ellers ringer jeg tilbage til dig.

Han går ud på badeværelset, døren står åben.

Verdensfirmaet ligger på første sal i et hus i en gade, der er ensrettet.

Vinduet står åbent, og selvom det er varmt, og de nogle gange lader det stå, er aftalen selvfølgelig, at døren er lukket derud netop på grund af kontorhunden Lily.

Men døren har stået åben. Og Lily er ikke større, end den kan springe op på karmen og klemme sig igennem vinduet ud til bagtrappen, så den må være derude.

-	Ring tilbage, når du har fundet hende, siger Francine. Og skæld hende lidt ud, men kun lidt, fra mig.

Niels snupper brevet, kigger på afsenderen.

Tabita, Tab.

Det er mere end vanvittigt efter så mange år. Hun har ikke glemt ham, men hvordan søren har hun fundet ham? Det er selvfølgelig ikke så svært, kontaktoplysninger om Verdensfirmaet er tilgængelige over nettet. Men nu skal han lige finde hunden først.

Niels stikker brevet i baglommen og farer ud på bagtrappen.

Han er ikke ung længere, så det med at løbe hurtigt op og ned ad trapperne gør han ikke så meget mere, men han er dog i form og passer sin tennis, når han er hjemme i Bruxelles, i hvert fald én gang om ugen.

-	Lily, kalder han.

Men hunden er ikke på bagtrappen, og hvad værre er, konstaterer Niels, bagtrappens dør står også åben ud til gården, hvor de parkerer.

Han glæder sig til at læse, hvad hun skriver. Så mærkeligt.
-	Lily, kalder han igen og bøjer sig ned for at kigge ind under bilerne.

Måske sidder hunden derinde.

Nu bliver Niels stakåndet og også nervøs.

Hans dejlige hund, deres dejlige kontorhund og hans samboerske i snart mange år.

Nu får han øje på noget hvidt henne i hjørnet af gården ved en af bilerne. Han smiler glad. Men det er bare en plasticpose.

Og så går det op for ham, at porten sgu også står åben.

Det ene uheld efter det andet.

Lily er gået på gaden, hvad den så ofte gør, men aldrig uden at være i snor med hundelufter med pose. Det er forbudt her i byen, selvfølgelig er det det.

Niels ringer Francine op igen og forhører sig om, hvornår hun sidst så Lily. Hvornår gik hun? Det er under en time siden.

Kan hunden være begyndt at gå ud til hende? Kender den vejen? Eller ud til ham?

Han må vente med det brev.

Niels går ud på gaden. Der er en pæn trafik, men ikke overvældende, og Lily er ikke den, der bare løber ud på gaden og bliver kørt ned. Det regner Niels ikke med. Dertil er hun for gammel og for klog.

-	Lily, kalder han og går imod trafikretningen hen mod den større tospors boulevard, som deres gade munder ud i.

Besynderligt nok bliver Niels ramt i brystet af en slags smertelig angst for, hvad der kan være sket med kræet. Selvom han ikke vil være ved det offentligt, så er han ekstremt glad for sin hund.

Lige nu kan han slet ikke forestille sig livet i Bruxelles uden den hvide pels og den sorte snude midt i pelsbunken.

Det er såre banalt, tænker Niels.
Men for at det ikke skal være løgn, så er han lige nu mere angst, end han var, da han var i Syrien og forhandlede løsladelsen af Claes.

Eller måske er ordet angst ikke det rigtige.

I Syrien skulle Niels være professionel, og det er han god til, men det der med blød pels og hundeøjne er noget helt andet, som Niels ikke er god til.

Han smiler for sig selv, og så griner han højt af sig selv.

-Ha!

Han kunne nemt skrive hele afsnittet om sig selv i Psykologi for begyndere.

-	Lily, kalder han.

Niels er nået hen til boulevarden.

Derovre på den anden side, er det ikke Lily?

Nu må den ikke se eller høre ham og suse over vejen uden at se sig for. Det er alt for farligt.

Men nu får Lily øje på Niels.

-	Vuf, lyder det gennem trafikstøjen.

Og så gør Niels det mest tåbelige, man kan gøre, det fuldstændigt idiotiske. Han løber over vejen, eller han tror, han kan nå at løbe over vejen for at fange sin hund.

Niels bliver ramt af en hurtigtkørende lastbil, der ikke ser manden i den lyse læderjakke.
Kirsten, Ole, Claes, Otto, Astrid, Solvej, Yasemin, Johanne

- Kondolerer.

- Tak, siger Kirsten.

Hun vender sig om og ser ind i Domkirken, hvordan kransene og buketterne bevæger sig nedad fra kisten mod hende, selvom de i dødsannoncen har skrevet, at man i stedet for kranse og buketter kan give et bidrag til Amnesty International. Og flere af buketterne er da også hjemmelavede, sammensat af det milde efterårs georginer, hortensiaer og grene.

Kirsten med det røde hår med grå stænk og reflekser i modtager kondolencer i våbenhuset.

Det er Niels, der ligger i kisten derinde foran alteret.

Kirstens datter Clara står ved siden af sin mor. Indimellem tager hun ordløst sin mors hånd og giver den et klem.

Niels’ meningsløse død er chokerende for dem alle.

Da Kirsten blev ringet op fra Bruxelles af Francine og fik overbragt budskabet, besvimede hun i bogstavelig forstand. Hun fik afsluttet mobilopkaldet, før hun gled ned på gulvet og
var væk. Ved et tilfælde og heldigvis var Clara hjemme på besøg hos sin mor, og hun fik vækket hende og ringet 112. Ud over besvimelsen var der ikke sket Kirsten noget.

Clara blev hos sin mor i dagene efter, mens Kirsten fortsat gik rundt i en tåge, sådan beskriver hun det. Og egentlig synes hun, tågen er der endnu, også herinde i kirken.

Den næste overraskelse kom, da Francine kontaktede hende igen, og Kirsten fandt ud af, at hun, Kirsten hjemme i Danmark, var Niels’ nærmeste pårørende.

Det var hun ikke klar over. Så trist og ensomt, syntes hun.

Alle de praktiske gøremål, der derefter fulgte i forbindelse med hjemsendelse af Niels’ lig, bedemand, kontakt til Niels’ fjerne familie og planlægning af bisættelsen, har hjulpet hende. Hver eneste dag har de fulgt en liste, som Clara og hun meget praktisk har udarbejdet, over opkald, e-mails og møder. Nødvendige overspringshandlinger fra sorgen under tågen.

-	Kondolerer.

Det er Kirstens gamle kæreste fra for hundrede år siden, tænker hun, da hun ser Ole komme ind i kirken sammen med Claes.

Han ser helt forkert ud i ansigtet.

-	Niels reddede Claes, siger han helt forkrampet.

-	Jeg hader hunde, kan Kirsten ikke undgå at høre, at Claes hvisker til Clara.

-	Hold nu op, mumler Clara.

-	Og især små, dumme, hvide terriere hader jeg, fortsætter Claes.

-	Niels var den største hædersmand af alle, fortsætter Ole.

Ole er på grådens rand.

Kirsten var ikke klar over, hvor meget Niels betød for ham.
Ole var en af de første, Kirsten ringede til, og så derefter Claes.

Og for et par dage siden ringede Claes tilbage til Kirsten sent om aftenen, grædende, beruset og fuld af anger. Han havde ikke svaret tilbage på den sidste e-mail, som Niels havde sendt fra Bruxelles om hans åndssvage bog. Og Claes havde snøftet og råbt i telefonen, at han vil trække sin bog tilbage. Selvfølgelig vil han følge Niels’ råd, hulkede han.

Og så ringede Claes igen til hende i går med sit nye påfund. I stedet for bogen om sin gidseltagning i Syrien vil han skrive en helt anden og meget vigtigere bog.

Og Kirsten var kort for hovedet over for ham. Hvorfor skal hun forholde sig til ham og til alle mulige andre, der sørger over Niels?

Hun er selv vred over den katastrofale ulykke, som Niels kastede sig selv ud i ved at prøve at redde en dum, lille hund på en befærdet gade i Bruxelles. Hvor kunne han?

Ole omfavner Kirsten.

Hun har ikke set ham i lang tid.

Ole har vist sianket sig, maven er væk, hans ansigtstræk er trådt frem igen.

Mod sin vilje begynder Kirsten at hulke.

-	Hvor kunne han løbe efter en stupid hund? hikster hun.

Clara tager om sin mor.

-	Det var hans egen hund, mor, siger hun. Niels og hunde!

Claes afleverer en stor bårebuket til kirketjeneren.

-	Vi sender også til Amnesty, tag det roligt, hvisker han til Clara.

Clara ryster på hovedet.

Ole rækker Kirsten en pakke Kleenex.

-	Jeg har.
Hun pudser næse.

-	Gå med dem derind, siger hun til Clara. Sæt dig med Ole og Claes oppe foran.

Bedeslagene begynder at lyde.

Kirsten havde ingen idé om, hvordan Niels skulle bisættes. Skulle det være fra en kirke eller et kapel? Men da hun fandt ud af, at han ikke var udmeldt af Folkekirken, besluttede hun sig for en kirkelig bisættelse.

Der er heller ikke noget testamente, selvfølgelig er der ikke det. Niels har haft alt for travlt med vigtigere ting end at tænke på sin egen død.

Verdensfirmaets blæksprutte Francine sidder oppe foran på den modsatte side af danskerne sammen med Niels’ kolleger fra Bruxelles.

Ingen af dem har ønsket at sige noget herinde i kirken, det bliver præsten, der holder talen.

Bedemanden spurgte, om Kirsten ville sige nogle ord, og hun spekulerede længe over, om hun kunne holde en tale, men Kirsten har ikke haft noget med Niels at gøre i mange år, han er ude af hendes liv. Selvom de var gift engang, selvom de levede sammen, så er det år tilbage. Selvfølgelig har hun stadigvæk følelser tilbage over for ham og mange minder, men Niels valgte sit eget liv dengang for mange år siden. Hun kan ikke.

Kirsten får øje på Otto, Astrid og Solvej.

De kommer ind i en samlet, lille gruppe, og nu lukker bedemanden døren efter dem ud til Nørregade.

-	Kondolerer, siger de.

-	Det er længe siden, tilføjer Solvej, hvor var vi unge dengang, men det er vi stadigvæk, og det var Niels stadigvæk.

-	En tragedie, siger Astrid og overrækker bedemanden en overdådig krans lavet af grene, bær, blomster.
-	Hjemmelavet, forsikrer hun Kirsten. Som I har ønsket det.

Og så græder Astrid. Tårerne løber ned ad hendes kinder.

-	Sidst jeg så ham, var i Bruxelles. Han hjalp mig med at re-searche til en serie, der hed Fire fruer og en mand, der handler om ...

Kirsten afbryder hende.

-	Jeg tror, I skal gå ind nu.

Hun har svært ved at forestille sig Niels og Astrid arbejde sammen.

Kirsten har endnu ikke set, om Spike er kommet.

Måske sidder han allerede inde i kirken?

Bedemanden puffer den lille gruppe ind, men i sidste øjeblik bliver kirkedøren skubbet op igen ude fra Nørregade.

Og nu kommer Spike ind sammen med to andre.

Spike er den tredje chokerende overraskelse i forbindelse med Niels’ død.

Han er en brun, næsten sort, mand i 40 erne, og han følges med Johanne, Husets tidligere nyhedsdirektør, og Yasemin.

-	Synd og skam, ganske forfærdeligt, godt at se dig, siger Johanne.

Yasemin lægger højre hånd mod sit bryst og bøjer sig fremover uden ord.

Kirsten og Spike nikker også bare til hinanden uden ord.

Hun har mailet med ham, hun har talt i telefon med ham, og i går, efter han landede i Kastrup, spiste hun frokost med ham på Østerbro. Han er journalist, arbejder på NPR, National Public Radio.

Og han er Niels’ søn. Også i døden skulle der være en sidste overraskelse fra ham, selvom han ikke havde planlagt den. Han vidste måske ikke engang noget om denne søn, undfanget i New York for så mange år siden.
Kirsten har aldrig hørt tale om Tabita eller Tabitas søn.

Francine i Bruxelles tog selvfølgelig kontakt til Tabita, der i dag er en ældre, gangbesværet kvinde, og hun har sendt sin søn til bisættelsen.

Kirsten ved ikke, hvad hun skal mene om det, det ligger alt sammen før hendes tid og efter hendes tid. Men nu er han her.

I går spejdede Kirsten efter Niels’ træk i Spike. Der er noget, der minder hende om Niels. Men hvad?

Kirsten, Spike, Johanne og Yasemin er de sidste, der går ind i kirken forbi de halvfyldte stolerækker.

Johanne sætter sig ind på en bænk i midten.

Kirsten puffer både Yasemin og Spike med sig op til de forreste bænke.

Det giver et knivskarpt jag i Kirsten, da hun kommer tæt på den hvide kiste.

Derinde ligger Niels. Hun har ikke set hans lig. Det ønskede hun ikke. Det var ikke sådan, de skulle ses sidste gang. Det skulle have været et tilfældigt møde, sådan et, man bare glemmer med en eks. Det skulle have været en kort udveksling af ord som: Vi er kommet videre i livet-agtigt. Og så ligger han i stedet der. Kirsten ved ikke, hvor hun skal vende sin vrede hen.

Hun sætter sig ind på forreste række til højre, hvor Ole, Clara og Claes allerede befinder sig. De sidder tæt på hinanden. Det er rart. Hun kan pludselig genkalde sig, hvordan Ole lugtede, da de var unge. Sådan lugter han stadigvæk. Samme vaskemiddel?

Yasemin og Spike har sat sig på sædet bag dem, og så rejser Claes sig op og forlader sin stolerække for at sætte sig bagved ved siden af Yasemin.

Hvor er det pænt gjort, tænker Kirsten, men undrer sig lidt over, hvordan Yasemin og Claes kender hinanden.

Orglet spiller præludium.
Det er Judas Maccabaeus.

Niels kunne godt lide Handel, huskede Kirsten, og derfor har hun bedt organisten spille det stykke.

Clara hvisker sin mor i det ene øre.

-	Claes skriver en bog om Yasemins datter Medina, som han mødte, da han var gidsel. Han har droppet den anden bog.

-	Hvem er det, der sidder bagved? Den sorte mand? spørger Ole hviskende i hendes andet øre.

Orglet slutter.

Kirketjeneren beder indgangsbønnen.

Præsten begynder.

Clara hulker.

Claes græder.

Kirsten hulker.

Ole græder ikke, men han tager om Kirsten med sin venstre arm, mens hans kærtegner hendes hånd med sin højre.
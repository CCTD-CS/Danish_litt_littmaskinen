Tågen hænger lavt over bygdens huse.
Den er tyk og grødet og har ligget sådan længe.
Husene er forskelligfarvede; blå, røde, grønne og hvide.
Et enkelt er gult.
Selv de fraflyttede huse er nymalede.
Bliktagene er grønne, sorte og røde.
I dagslys er alle vinduer udelukkende refleksioner.
Fjorden er spejlblank.
Fra den ene vig til den anden løber vandskorpen fra hvid til let grå, fra bunden til dens udmunding fra grøn til blå.
Over fjordens midte kigger solen frem, og i et øjeblik bliver vandskorpen brudt i et lysende, flimrende væv.
Ud for bygdens mole ligger en foderstation og pumper mel ud i opdrætsringe.
Om natten anes ringenes dybde; lysstofrør lyser op ulmende grønt og blåt, aftagende nedad mod fjordens bund.
Og laksene ses som sammenvævende skygger.
Ringene er nedsænkede, flydende brønde.
Melet som pumpes ud uafbrudt, og som samler sig på fjordens bund, en dyne.
Et stort skib ligger og summer.
Det er en afluser, den spuler laksene fri for lus.
Når ferskvandstankene ombord tømmes, skubbes skibet op, og det stikker lavere, har lyst til at tilte.
To foderbåde er på vej dertil.
Styrehusene på dem står placeret langt fremme på skroget, så ivrigt forrest.
De ligner ænder.
En bil forlader bygden.
Forlygterne skubber tågen foran sig op forbi den gamle kystvej og videre til højre mod tunnellen.
Bilens baglygter fortoner sig, men et rødt skær hænger længe tilbage uden for tunnelens munding.
Inden kløften, neden for kystvejen, i skråningen, ligger ternernes reder.
Ternerne selv hænger srille i luften, før de dykker.
De skriger i hidsige salver og napper efter ørene, håret.
Mødrene vender om her med deres barnevogne og triller tilbage mod bygden.
Børn har godt af tåge.
Nye øjne har godt af lav sigtbarhed i ny og næ, at være totalt afstemt og forsonet med det, de ser.
Fra tågens bund river flager sig løs og opløses, glidende, ned over fjeldsiden.
Tågen løfter sig, og letter.
Det klarer op over fjorden længere inde.
Øerne er smalle og stejle, langstrakte fjeldrygge.
De er dækket af et grønt græstæppe.
Toppene er bare og grå.
Når fjeldsiderne falder brat, revner græstæppet, og klippen blottes.
Den er sort og blank af vandet, som uophørligt risler ned over den.
I revner gror skyggeplanterne; grønne rødder, græs og mos.
Mallemukker, duer, spurve og andre småfugle har reder dér.
En spurv falder ud af klippevæggen og flyver lavt, i bølger over det høje græs.
En blå vandledning falder ned over fjeldryggens klippevæg og ledes ind i bunden af et fiskekar, som står i en tørlagt regnkløft.
Videre fra karret løber en sort vandledning skråt ned over skråningen og ved kystvejen ind ad et, i et høhus, højtsiddende gavlvindue.
Strandskader starter en stafet og strækker advarsler ind i fjorden.
En gravemaskine står over vejen med næbbet nede i en nygravet grøft.
Spor efter en sti når op til et gabende forladt hus.
I grøften ligger rustne og tilgroede tagplader.
Tagets blottede bjælker og spær er stregtynde.
En hvid indhegning, der skråner, står omkring huset.
En sort hest kommer til syne fra kælderens døråbning og driver langsomt rundt mellem hegnsruller og hegnspæle, som ligger i stabler, øer i græsset.
Hegnet er et elhegn.
Broen trækker vejen i et s hen over kløften.
Autoværnet smyger sig med.
I bunden ligger resterne af en rød dør, trukket derned af vinterens storme.
En vej trækker ned til en stald.
I grøftekanten står tre punkterede biler på række.
I staldens vinduesrammer blafrer en uigennemsigtig plastik.
Smældene overdøver hønsene inde i stalden.
En hyrdehund øver sig ved at drive fem får med lam rundt om stalden.
Fårenes klove stamper rungende ned i jorden.
Fårene har fråde om munden.
Hunden er stille og bliver ved.
Fra kysten, som flader ud, og op til vejen, som trækker indlands, løber en række smalle jordlodder.
Mellem et par nyslåede gule lodder og de uslåede grønne slår en mand med maskine, og en familie går efter med river.
De gule lodder er utætte, og mulden er våd og tilgængelig.
Stæreflokke sætter sig.
I de grønne er græsset gødet for tidligt og lægger sig under sin egen vægt.
Skygger efter disede små skyer glider over de gulgrønne lodder.
Stærene letter og samles i en tæt sort flok og flyver ind mod havneområdet.
De fordeler sig på bådehusenes tagrygge i klaprende lige rækker.
På havneområdet, omkring haller og fabrikker uden vinduer,
ligger skibsskrog og ruster bort.
Trawlernes stålkabler og vægge, sektioner, net, trawl, reb og tovværk, en masse bunker og bakker, en utydelig orden, gravhøje, som forvitrer.
To små træbåde ligger væltede ved siden af hinanden.
Et smalt fragtskib lægger til havn med nye paller.
Kranhovedet lader en wire falde ned i dækkets pallemasse, løfter slanke palletårne derfra og firer dem ned på land.
De ankommer færdigbyggede.
Her vokser ingen træer.
En truck kiler tænderne ind under tårnene og samler dem i en ny pallemasse, som er lige så stor som fabrikshallen ved siden af.
Fragtskibet lægger ulastet fra havn.
Lette regnbyger glider ind over fjorden i forskudte stræk, delvist gennemsigtige som nyvaskede lagner.
Havnen dufter af vådt træ og gulvvask.
En flok vildgæs flyver højt.
De trækker over fjorden.
De bærer orm og andre sygdomme.
Storhvalfangsten er ophørt for længe siden, og bygningerne forfalder.
De gamle betonmoler tærer bort som tænder.
Beddingen er en død tunge.
Der er med vilje ild i en af bygningerne, og røgen vælder ud af knuste vinduer og løfter sig så højt ud over sundet.
Røgdykkerne øver sig i at finde vej.
På modsatte bred regner det.
Åerne, bækkene og grøfterne fyldes af regn, som ledes til opsamlingsbrønden, ned til husene, op igennem rørføringer, ud af vandhaner, fyldes i glas og drikkes, slukker en tørst.
En deform opdrætsring ligger delvist på land.
Den indrammer en del af kysten i strøg; i vand og land, i sandkorn, småsten og skaller.
Det er ikke et diagram.
Vandkanten lægger sig omkring stenene i rundinger.
Uden for ringen løber strøgene sammen.
Lave bølgeskvulp bryder ind over klippekystens kanter og revner.
Tager i tangplanterne, vikler dem sammen og reder dem ud.
Brændingen er mild.
En nedtrådt sti stiger op fra kysten og følger næsset rundt.
Nedenunder revner græstæppet i små gab.
Skråningen op til næste klippevæg er stejl, stien er smal som en planke.
I ly af næsset ligger otte brønde i to rækker af fire.
Hvide ledninger snor sig ud fra en rund foderstation og ind i hver brønd.
Hegn står rundt om brøndenes kant, over dem er grønne net udspændt mod fugle.
Brøndenes nedsænkede vægge er af en usynlig nylon.
Strømmen driver igennem, og væggene trækkes en smule med.
Laksene, som svømmer yderst, skærer sig; små munde snittes ind i kødet.
En and lægger til ved en brønd.
Laksene kaster sig og lander i vrid.
Brønden koger.
Store vindstød fejer nord over sundet og løfter det op i skjolde.
Bølgerne bryder hvidt, kammene skummer.
Strømmen er sydvendt og trækker et mønster af hvide vifter.
På en lille undseelig høj står et mindesmærke for dem, som mistede livet til søs.
De druknede.
Navne på sønner og fædre, brødre, nogle gange samtlige mænd i en slægt i samme forlis.
De efterladtes navne mindes ikke her.
Langs en højderyg står en række hvidstilkede vindmøller.
Vinden ruller ned fra passet over dem og smyger sig omkring bladene, som slår i tunge vingeslag.
Et vandfald trækkes af vinden bredt og magert ud fra fjeldsiden og blafrer som et let lyst gardin.
Efter passet aftager vinden.
På et nyt hegn hænger en sølvgrå uldtjavs.
Mos gror i tørre puder op af et vådområde.
Mellem puderne vajer marehalmens hvide vimpler i en mild brise.
En hare løfter hovedet og ørene uden at bevæge sig yderligere.
Der er ingen fugle over den.
Den bliver siddende.
Mellem to klippesten hænger en rusten kæde udspændt og forhindrer uvedkommende i at køre ind i stenbruddet.
En bleg trafikkegle hænger på kædens midte som et halssmykke.
Et stenbrud vokser.
En masse sker.
Det er en lysning.
Tofter efter en rævefarm buler op af den grønne knoldede skråning.
Endnu en and pisker ud af fjorden.
To lastbiler mødes med tomme lad.
Alle maskiner er fugle.
Over dalen cirkler rovfugle.
Strandskadernes stafet ophører.
Langs åen ligger ruller af ubrugte blå og beige ledninger og slanger.
En stålmast står fæstnet til jorden med wirer, som er spændt ned i punkter, der tilsammen tegner en cirkel, som timerne på en urskive.
Masten forgrener sig ud i to arme, der hver bærer tre elkabler.
Elkablerne bæres op mod passet af flere master og ind i tågen, som hviler deroppe.
De spænder ud over en sø og forsvinder, vandkanten toner ud, før den når rundt: En flugtlinje flyder ud til hver side.
Tågen er tung af væde.
Alt, den rører ved, bliver drivvådt.
Klare dråber samler sig på et hegn og hvælver tågens hvidme ind i sig, med hegnets rustne orange som en bristet hinde.
En småbåd ligger ude i sundet neden for passet.
Over båden flyver en flok hvide fugle.
Et garn løftes indenbords, vendes på vrangen som en enorm indkøbspose, og fuglene dykker.
Sundet løber omkring en smal tange ved ebbe, ved flod over den, og forlader tangespidsen som en midlertidig ø.
Fra tangen til næste næs trækkes en vig.
Lavvandet blotter sandbunden.
Vigens strøm ligger som små bakketoppe i det sorte sand og glitrende vandpytter i slyngede dalstrøg derimellem.
Måger står på et ben i hvile og skuler ud over vigen.
Over vigen ligger lufthavnen.
To støvede skyer står op af græsset nede ved dæmningens bred.
Åerne er taget, siger de.
Vandet ledes til dæmningen igennem tunneller.
På dæmningens indervæg følger en stivnet skumrand vandkanten rundt.
Der er fisk i vandet, som styrter ned i turbiner og driver et værk.
Senere ledes det ud i sundet.
Regnkløftens bund er våd og dækket af grønt mos.
Lave skyer af myg og fluer samler sig.
Fra elværket kommer en lyd af spyfluer.
En smal vindeltrappe snor sig om en poleret olietank.
Fra en anden tank falder en slank stige kun halvt ned.
Solen går ned, og tre projektører lyser en mole op.
Lyset er orange og deler sig i tre broer tværs over vigen, hvor fabrikshaller uden vinduer summer.
Scootere cirkler omkring dem.
Havnen er elektrisk.
VANDRINGEN
Jeg er lige ankommet og har pakket ud i hjørneværelset.
De har sat en gammel sofa derind, som står vendt mod sengen.
Kommoden er tom og vakkelvorn.
Reolen er tom.
De har taget hylderne ud af skabet, dyner og sengelinned står i to høje stabler.
En fremmed sæbeduft klemmes ud i værelset, når jeg lukker skabslågerne.
Jeg har åbnet vinduet, luftet ud, sat min toilettaske ud på badeværelset.
Min far og Jårunn tog imod mig i lufthavnen.
Min far ville bære den tungeste taske hen til bilen.
Jorunn insisterede på, at hun skulle sidde på bagsædet.
Vi kørte til Gåsadal og gik en tur i det gode vejr.
Vi holdt mange pauser for at se over på Mykines og horisonten bagved og havet, som var helt roligt og blåt.
Det var skyfrit, bortset fra en
tågebanke, som lå over Mykinesfjeldene som en hue.
Min far pegede på fugle, ingen andre kunne se, opremsede stednavne, fandt den gamle byg-derute op over fjeldene og fortalte historien om flyet, der styrtede ned på Mykines, og redningsholdet, som gik forkert i dårligt vejr og i stedet måtte redde sig selv.
Næste morgen var det for sent.
Han har fortalt den historie tusind gange før.
Min gudfar var med på redningsholdet.
Vi købte te og kaffe og kage i en lille ny café, som holder åbent om sommeren.
Om efteråret bliver lokalerne brugt til fåreslagtningen, om vinteren hænger kødet til tørring.
Det syntes vi alle var meget smart.
Jeg insisterede på at betale.
Før tunnelen åbnede i 2006,
var dalen og bygden helt afskåret.
Her er ingen havn.
Der var ingen vej.
Indbyggere havde dalen for sig selv.
Alt har ændret sig.
Nu kommer alle hertil for at fotografere vandfaldet.
Det er også noget af det første, der dukker op, når du søger efter Færøerne på nettet: endeløse fotografier af vandfaldet, som styrter så smukt fra dalen og direkte ned i havet.
Det er altid den samme komposition.
Det er ta-
get på samme afstand, næsten fra samme ståsted, yderligt, hvor dalens kant bliver til skrænt.
Til venstre er havet.
Til højre er den grønne dal.
En afgrund åbner sig mellem kameraets placering og vandfaldet i billedets dybderetning.
Lidt til højre på fotografiet, på den anden side af afgrunden, i overensstemmelse med det gyldne snit; vandfaldet: En hvid søjle forbinder dalen med havet.
Jeg overvejede at gå turen ud af bygden, så jeg kunne se vandfaldet med mine egne øjne, tage et billede med telefonen og se, om mit billede var i overensstemmelse med alle de andre.
Og måske sende det til nogen i Danmark, med en besked: Her er jeg.
Alle er her.
Alt har været her hele tiden.
Det er, som når jeg sover: Jeg lægger mig, lukker øjnene og åbner dem igen og forstår, at der på et øjeblik er gået en hel nat.
Jeg kan ingenting huske, jeg har ikke været oppe, jeg har ikke drømt.
Jeg har ingen oplevelse af tiden, der er gået, men jeg ved, den er gået.
Jeg kan se det på uret.
Jeg kan se det på dagslyset.
Jeg kan føle det, jeg er udhvilet.
Det er det samme nu.
Jeg var her, og nu er jeg her.
Jeg ved, at tiden er gået i mellemtiden, noget har passeret.
Jeg kan se det i min fars øjne, mærke det i hans kram.
To år er gået her.
Jeg har ingen adgang til dem, de er gået på et øjeblik.
Min far er glad.
Han virker lykkelig, sund og rask.
Han har lige vist mig et hæfte fra en slægtsfest, de var med til i foråret.
Han fandt læsebrillerne frem, lagde hæftet på spisebordet og bladrede ivrig og foroverbøjet igennem det.
Viste mig navnene, slægten, træet og alle forgreningerne, årstallene, som løb tilbage til 1800-tallet, med datoerne for fødsler og dødsfald, med stednavne for, hvor de blev født, og hvor de døde, hvad de havde arbejdet med; mest fiskere og bønder, nogle købmænd, en håndfuld præster.
Han bliver så ivrig.
Jorunn siger det til ham.
„Altid skalt tu vera so ivrigur, Såmal!
Tu ert akkurat sum eitt barn, ert tu!“ siger hun og griner.
Hun kender ham efterhånden godt, og han nik-
kede og smilede og rystede på hovedet af sig selv og begyndte forfra, nu langsommere.
Han bruger pegefingeren, når han læser.
Han trækker den under linjen.
„Hygg!“ sagde han og så op på mig og fortalte, at jeg mødte hende ofte, hun var blind, og jeg var altid så imponeret, når hun gik rundt i køkkenet, lavede te, fandt småkager frem uden at kunne se en pind, om jeg ikke kunne huske hende.
Imens han fortalte om den blinde kvinde, løftede han ikke fingeren fra der, hvor han var kommet til.
Da han var færdig med at fortælle, kiggede han igen ned på siden, på navnet over hans pegefingernegl.
Så gentog han navnet, og idet han sagde hendes navn højt igen, nikkede han ligesom for sig selv.
Så trak han fingeren videre og begyndte at læse næste linje, næste navn, et smil, et nik, en venlig tanke.
Min farfars navn og min farmors navn, deres søskendes navne.
Mine fastres navne, deres mænds navne.
Mine fætre og kusiners navne, deres koner og mænds navne, deres børn.
På vores side står min fars navn og min mors navn ved siden af hinanden.
Hans til venstre, hendes
til højre, forbundet med en sort bindestreg.
Min mors navn er sat i parentes, og til højre for hendes navn er der endnu en sort bindestreg ud til Jorunns navn.
Min mors mand er der ikke.
Min storebrors navn og mit navn står ved siden af hinanden uden bindestreg.
Min lillebror er der heller ikke.
Og ude til venstre for min brors navn, hans ekskones navn, og under dem deres børns navne og fødselsdatoer og sted, min nevø, min niece.
Jeg havde lyst til at spørge, hvorfor min brors ekskone ikke også var sat i parentes.
De her afklippede slægtsgrene, spøgelser, hvad gør man ved dem?
Det er vel det mest praktiske sådan, udeladelser og parenteser.
Slægtsfesten var blevet afholdt i idrætshallen ude på Skåla med over 300 deltagende.
Tre retter og underholdning, fællessang og dans for 500 kroner.
Og alle fik et hæfte med hjem.
De havde danset til langt ud på natten, havde undt sig at bestille en taxa hjem, så de begge kunne have det sjovt og ikke skulle tænke på, hvem der skulle køre.
Min far har spurgt, om han ikke bare skal køre mig rundt i stedet.
Men det er ikke det, det handler om.
Jeg prøver at forklare ham, at det vel ikke er så underligt at vandre, sove i telt om natten, være ude i naturen om dagen.
Jeg troede, det ville gøre ham glad, at jeg ville bruge en sommer på at vandre.
Han synes, det er fjollet og unødvendigt, men han siger det ikke ligeud.
Jeg synes, jeg kan huske, at han engang har sagt, at landskabet ikke er til for vores fornøjelses skyld.
Det er ikke for sjov.
Havet og vejret og fjeldene, dem leger man ikke med.
Kun byfolk og turister bruger landskabet til rekreative formål.
Han har aldrig gjort brug af ordet rekreativ.
Det er jeg sikker på.
Måske er det noget, jeg finder på, noget, jeg engang har fortalt mine venner i Danmark for at illustrere en forskel på Færøerne og Danmark, at gøre mig selv speciel ved at lægge ord i munden på min far.
Men det glæder ham, det kan jeg se på ham, at jeg på grund af min vandretur har forlænget min tid hjemme med næsten fem uger.
Jeg skal være her i syv uger i stedet for de normale to.
Jeg håber ikke, han tror, at det på nogen måde er det første skridt af mange, og at jeg snart vil flytte tilbage.
Om dagen: Lyset falder ind ad køkkenvinduerne.
Landskabet skinner ind i huset som billeder belyst bagfra.
Og det hele bliver så bart og fladt.
Fjeldene.
Kysten.
Næssene, som kiler sig ud i vandet.
Krusningerne i vandskorpen.
Når det ikke holder tørt, løber dråberne uden på vinduet og hvælver landskabet ind i sig.
Regnen løber trægt lige ned.
Ruden bliver uigennemsigtig, det bag ved uklart.
Noget bliver til massiver.
Noget forbliver overflader.
Ingenting er: gennemsigtigt: lutter spejlbilleder: uendeligt.
Alt står stille.
Vejene.
Husene.
Tørrehegnene.
Tiden:
når ingen er at se udenfor.
Om aftenen er det anderledes.
Det er lysere inde end ude.
Verden udenfor bevæger sig, køkkenet og stuen lægger sig som billeder uden på vinduerne, jeg bliver et billede uden på vinduerne.
En bils forlygter glider hen over stueloftet, glider videre ind over køkkenloftet, ned over glasskabene og ind i dem, danser rundt inde i dem, i krystalglassene, og trækkes med et pludseligt ryk bort, og bliver væk.
Jeg tror, det er lyset, som gør det; jeg føler mig så ensom her.
Det er næsten midnat, og det er fortsat ikke mørkt.
Alt forbliver synligt om natten.
Alt forbliver afklædt.
d. 18. juli
Det er dalen.
Den er et enormt amfiteater.
Husene er tilskuere.
Der er alt for mange ledige pladser.
Det er udsigten.
Den er trøstesløs.
Intet bevæger sig ude.
Fjordens udmunding, sundet længere ude, øerne vender ryggen til.
Over det hele driver et tungt skydække, ensartet og fladt, så utrolig langsomt, at det ikke er til at se.
Det blæser, men vinden har ikke noget at tage i.
Alt er så bart.
I går morges så jeg færgen sejle nordpå.
Det gik så langsomt.
Måske har den nået Island nu.
Jeg glæder mig til at komme af sted og bruger aftenerne på at studere kortet og forestille mig dagene.
I mellemtiden høster vi.
Når hegnene er fulde, maler vi.
Når malingen tørrer, rydder vi ud på loftet og kører det ned til containerne på havnen.
Når det er tørt i hegnene, bærer vi ind, og min far slår mere, så vi kan hænge op på ny.
Hver morgen vågner jeg øm i hele kroppen.
Den er blevet helt hård nu.
Jeg skyller mit ansigt i koldt vand for at få øjne og tager en cigaret ude på trappen for at komme i gang.
I går stod vi op, så vi kunne bære ind før kirketid.
Min far skulle til begravelse.
En fjern slægtning var død.
Hun var gammel, og det var ikke uventet.
Jeg mindede min far om, at jeg gik på gymnasiet sammen med præsten, som stod for begravelsen.
Jeg sagde, jeg syntes, at han allerede dengang var for dogmatisk, og at det skræmte mig, at han nu havde sin egen menighed.
Min far svarede, at præsten heller ikke burde føle sig så hævet over alle andre.
Hans egen familie har haft sit at se til med alkoholikere.
Ja, og der har også været lidt homoseksualitet, tilføjede han.
Jeg hørte mig selv spørge: „Hvat meinar tu?
“Min far svarede ikke, eller også lod han, som om han ikke hørte mig.
Han bandt knuden om
foderposen og trak den ned til bilen.
Jeg blev i tvivl, om jeg faktisk havde sagt det.
Jeg kunne ikke se det på ham, men der var noget hårdhændet over måden, han kastede posen op i ladet, som om den intet vejede.
Jeg blev stående oppe ved tørrehegnet og bandt for med udsigt ned over bygden.
Ingen var ude.
Det er klart.
Det var før kirketid, og der var ingen udsigt til nedbør.
Det er længe siden, jeg har været hjemme.
To år.
To år er det siden, jeg sidst var hjemme, og det er grænsen.
Det har jeg lovet mig selv.
Jeg skylder min far en masse; at hjælpe til med huset, høsten, ringe oftere og tro på, at han overhørte mig med vilje, at han blev flov over, hvad han sagde, og gik uden at vide, hvad han skulle sige for at tage det tilbage, sin fortalelse.
Jeg har lige trykspulet taget.
Min far har højdeskræk.
Det sitrer fortsat i mine håndflader, og min næse løber.
Huse flytter sig ikke, men jeg synes, de bevæger sig, når jeg er borte.
De skrider ned mod kysten.
De stimier sammen nede ved kirken, ved åens udmunding.
De er måske ved at kaste sig i havet, i sørgeklæder inde under deres regntøj.
De går forbi kirken for at tage mod til sig, bede om syndsforladelse, inden de kaster sig ud i det.
Jeg skylder min far en masse.
Jeg må tro på, at han selvfølgelig ikke synes, at alkoholisme og homoseksualitet er synder, at det slet ikke kan sammenlignes heller.
Min far er troende.
Hans forældre ønskede, at han skulle blive præst.
Han blev fisker.
Sidst jeg var her, sagde han, helt ud af det blå, at han ikke følte, at han nogensinde havde haft noget valg.
Vi stod i indkørslen.
Jeg vidste ikke, hvad jeg skulle sige.
„Ta3 bara bleiv so.
“Jeg kan ikke sætte mig i de troendes sted.
Jeg forstår ikke, hvad det indebærer at tro på helvede.
Det må være så frygteligt.
Omsorgen bliver helt forrykt.
Jeg har været hjemme hos Rolant i weekenden.
Vi har været ude.
Vi blev fulde, og han spurgte til min tur.
Han ville gerne bruge den i sommerradioen, som han tilrettelægger i år, ringe til mig hver morgen, så jeg kunne berette om min tur, og lytterne kunne følge med i, dag for dag, hvor jeg er nået til, hvordan jeg har det osv.
Han var ikke uoprigtig, men jeg kan ikke være sæsonens historie.
Det ville ikke være nogen god idé.
Jeg blev smigret, men formåede at forklare, at al den opmærksomhed ikke var noget for mig.
Jeg tror, han forstod mig, selvom det i grunden må være uforståeligt for en journalist.
Jeg vil vandre i landskabet og ikke svare på spørgsmål eller beskeder, bare fordi nogen stiller spørgsmål eller sender beskeder.
Min far vil have,
at jeg har min telefon med, og jeg har lovet ham at sende en besked hver aften og fortælle, hvor jeg er, så han ikke bliver bange.
Hegnene er fulde, men det tørrer ikke rigtigt.
Ingen vind. Tåge.
Fugtig luft.
Hegnene går i et med jorden, de står på.
Når de er tomme, ligner de afpillede skeletter.
Tågen vil ingenting.
Den er bare, uigennemsigtig, til stede.
Jeg er endelig kommet af sted.
I morges troede jeg aldrig, det skulle ske.
Da jeg stod op, var det fortsat overskyet.
Jeg tog et brusebad og håbede, at det ville klare op.
Imens jeg stod og sæbede mig ind, bankede det på døren.
Nogen sagde noget, som jeg ikke kunne høre for vandet.
Det var min far.
Han talte ind i døren.
Jeg slukkede for vandet.
Han sagde, at det var overskyet.
Jeg sagde, jeg nok skulle gå forsigtigt.
Han sagde, han kunne køre mig, at det er uforsvarligt at gå, når det er overskyet.
Jeg sagde, at jeg nok skulle gå så lavt, at det ikke gjorde noget.
Han sagde, at jeg heller ikke kunne gå for lavt, for så ville jeg komme i problemer med kløfterne.
Jeg fik sæbe i øjnene, og han sagde noget mere.
Jeg sagde, at vi kunne tale om det, når jeg var færdig
i bruseren.
Så sagde han ikke mere, der var stille, indtil jeg kunne høre ham gå op ad trappen.
Da jeg kom ovenpå, gentog han det hele.
Da han stoppede, begyndte Jorunn at spørge, om jeg havde nok mad med, om ikke min rygsæk var for tung, og min jakke, var den vind- og vandtæt, var mit fodtøj godt nok, havde jeg kompas med mig.
Til sidst sagde hun: „Jesuspåpi veri vid tær.
“Hun så mig i øjnene og smilede, og jeg undveg ikke øjenkontakten, som jeg normalt gør, når nogen velsigner mig.
Jeg smilede, som for at sige tak.
Hun ønskede mig det kun godt.
Jeg kan gå virkelig langt uden pause.
Jeg har gået hele dagen, måske i ti timer, kun afbrudt af to korte pauser.
Min rygsæk vil blive lettere for hver dag og for hvert måltid.
Og samtidig vil jeg blive stærkere, og mit tempo raskere.
Jeg gik halvvejs ind langs fjorden, før jeg steg op.
Jeg kunne ikke se op til fjeldene over mig.
Tågen lå som en dyne over Husafjall og Blåmansfjall, Svartbakstindur og Skerdingur.
Stednavne, som min far har lært mig.
Jeg passerede kløfterne,
Hagagjogv og Ljosagjogv, stednavne, som min farfar lærte mig, før jeg begyndte min opstigning.
Jeg slalomede det bedste, jeg har lært, op mod en varde, som kom til syne så svagt, at jeg blev i tvivl, om den faktisk var der.
Den trådte frem som en uklar silhuet og trak sig tilbage, den ulmede sådan, før den pludselig stod skarp og tydelig i en lomme af klar luft.
Aldrig gå lige på stigningen, slalom din vej op, så bliver du ikke træt.
Hvis tågen kommer, så hvil.
Og vent.
Hvis ikke den letter, find en å.
Gå efter lyden, og følg den ned.
Vand finder altid ned til kysten.
Jeg holdt hvil i en fordybning ned til en å, som jeg tror ender nede i Skipagjogv, den tredje af fjordens kløfter.
Åen snoede sig mellem skråningerne.
Jeg kunne høre, hvordan vandet brusede uroligt længere oppe, og hvordan det tog til i styrke nedenfor.
Jeg glemte at lægge en ny sten til varden, som det er skik at gøre.
Jeg blev ikke længe, jeg drak
vand fra åen og gik videre.
Jeg kunne se fåreskik-kelser træde frem på bakkekamme og forsvinde i tågens disede lys.
Alt var tåge og græs, helt røget og grønt.
Jeg fulgte den gamle postrute over passet mellem Litlafelli og MiSalfelli, hvor min farfars bror plejede at gå med posten.
Han fik ekstrabetaling, når sækken vejede over 100 pund.
Min far taler ikke så ofte om ham længere, om hvor god han var til at regne og sådan noget.
Han døde, kort efter jeg blev født.
Han røg otte cigaretter om dagen.
Han rullede dem, når han stod op, og overskred aldrig de otte, og min far så op til ham.
Den første aften: Jeg har rejst teltet lige neden for nogle lagte sten.
Det ligner et fundament efter et gammelt høhus, måske et hus til at tørre tørv.
Jeg har lige spist.
Jeg sidder og ryger og har åbnet min flaske whisky.
Fjorden er vestvendt.
Solen er ved at gå ned, og snart er det for mørkt til at se, hvad jeg skriver.
Alt landfast bliver mørkt først.
Fjeldene er sorte og sammenhængende, konturen er skarp mod skyerne, som er helt vilde.
Fjordens udmunding under skydækket
er rosa, blød grå, blå og orange, lysende, helt vildt orange.
Løsrevne lette bomuldsskyer driver mellem skydækket og fjordens overflade, som er blikstille, kviksølvlignende, skinnende.
Jeg ville gerne have delt det her med nogen, en cigaret, skålet over udsigten, skyerne og fjorden.
Den første morgen!
Jeg vågnede ved, at solen skinnede.
Græs knitrede mod teltdugen.
Jeg kan se græssets skygger bølge mildt i brisen oven på teltdugen lige nu i dette øjeblik.
Det er vidunderligt varmt.
Jeg kan høre fugle, en enkelt båd er vist på vej ud af fjorden, lyden af en passerende bil er lige forsvundet.
Jeg kan dufte tang.
Det må være lavvande.
Jeg må huske at handle i dag.
Jeg mangler salt og peber, et viskestykke, lange underbukser, hvis de er til at få — jeg frøs i nat, sov næsten ikke — en ny pen.
Jeg holder pause foran et indhegnet stenbrud, der bliver brugt som affaldsplads.
Der står et par gamle vinrøde arbejdsskure, nogle fyldte
sæbegrønne containere, betonelementer til kloakføringer, blå ledningsruller.
Uden for indhegningen står en klynge trafikskilte, som er støbt ned i halve tønder, som ruster.
Jeg har lyst til at tegne en tegning, rydde op i skraldet, tegne skiltene ind i indhegningen, gøre dem højere og flere.
I stedet for at håndtere affald kunne brud-det fyldes med alle ubrugte trafikskilte.
Stilkene kunne forlænges, så skiltehovederne ragede op af stenbruddets dybe bund.
De kunne svaje i vinden, de kunne fange solen som solsikkehoveder, være en mindelund.
Jeg har været forbi en brugs, men der var ikke noget undertøj at få.
Jeg købte en rulle plasticposer til mit affald og salt og peber til mine frysetørrede portioner.
Jeg gik op igennem bygden og fandt frem til en tilgroet grusvej.
Der var indhegninger på begge sider, gæs i nogle, væddere i andre, og ned til en tørlagt å lå et fårehold.
Ude foran et skur stod en jeep.
Jeg faldt i snak med ejeren.
Han syntes, det var en god idé at vandre i sit eget land.
Han forsikrede mig om, at der ikke var kvæg, der hvor jeg var på vej hen.
At der måske var storkjove, men at de holdt til længere mod
syd, i det sumpede fladland, men at der ikke er nogen grund til at være bange for dem.
Hvis jeg kan høre dem dykke, så kan jeg også nå at smide mig på jorden.
Dagens rute var alt for kort.
Her er intet at tage sig til.
Jeg har kastet lidt sten i søen, prøvet at slå smut og tænkt på min far, og hvad han har lært mig.
Knobene: sukurtjovaknutur, konufolkaknutur, pelastikk.
Og fuglenes navne, jeg kan næsten ingen huske, slet ikke deres sange: skarvur, spogvi, myrisnipa, kvørkveggja, smyril, tjaldur, sula, drunnhviti, skugvur.
Og fjeldenes navne og profiler.
De tre højeste: Slættaratindur, Gråfelli, og Villingadalsfjall.
Hvordan man gebærder sig til søs og til lands.
1.	Gå ikke lige på en stigning.
Slalom dig opefter.
2.
Hvis tågen kommer, så hvil.
Og vent.
Hvis ikke den letter, find en å.
Gå efter lyden og følg den ned.
Vand finder altid ned til kysten.
3.	Brug varderne.
Fra den ene kan du se til den næste.
Hvis ikke du ser den næste, er det ikke forsvarligt at fortsætte.
Læg en sten til dem, du passerer, så de ikke forsvinder.
4.
Vær ikke bange for fuglene, du kan høre dem i god tid.
Kast dig, hvis de dykker.
5.
En småsten under tungen er god mod sidestik.
6.	Hold jævnligt hvil på vej op.
Det er i fjeldene, at du skal have energien, være klar i hovedet, opmærksom.
7.
Gå ikke uden mad.
En klapsammen med rosiner holder.
8.	Vand er der nok af.
Men drik kun af åerne, hvis du befinder dig højere oppe end de højest beliggende huse.
Vær opmærksom på, at der ikke ligger døde kreaturer i nærheden af, hvor du tager vand.
9.	Smid ikke skrald i fjeldene.
Jeg så en hare tidligere og standsede og pegede og ville råbe: „Se!
En hare,“ til nogen.
10.	Råb ikke i fjeldene.
Jeg har gået og vendt sten for at se efter krabber, stået og set ned på det lave vand.
Der er fisk i søen, småfisk, måske ørred.
Det er ferskvand.
Jeg har kogt vand til kaffe i trangiaen, kogt vand til min aftensmad, studeret kortet, set frem til ruten i morgen.
Det begynder at skumre nu.
Her er meget stille.
Natten har været umulig.
Der er så koldr.
Jeg har sovet med alt mit tøj på.
Selv mine regnbukser.
Håndklædet viklede jeg om mig som en ekstra dyne nede i soveposen.
Søen holder på kulden.
Jeg er øm i kroppen efter at have været så kold i nat.
Jeg ved ikke, om jeg har sovet, jeg har forsøgt at gøre mig så lille som muligt hele natten.
Til en kugle.
Det gør ondt i min højre testikel.
Måske er bukserne og underbukserne for tætte om skridtet.
Det er svært at komme på afstand.
Jeg er hele tiden synlig.
Her er veje overalt.
Forbipasserende trafik.
Havne, indkørsler, tunneller, moler, rund-
kørsler, broer, parkeringspladser, stenbrud.
Både, biler, busser.
Mennesker, som står og vasker bil i deres indkørsler, foran deres carporte, i deres garager.
11.	Se langt frem, så du ikke må vende om og gå ned igen.
Nogle steder er det sværere at komme ned end op.
12.
Se dig for, så du ikke vrider om.
13.	Pas på fuglenes reder.
De er svære at se.
Jeg har gået langt i dag, måske 20 km.
Det er ikke svært at gå.
Men jeg fandt ingen rytme.
Det er tredje dag, jeg er af sted.
Jeg er ikke træt, det er ikke det, men hver gang jeg har fundet ind i en rytme, har der været noget: En bil, som suser alt for hurtigt og alt for tæt forbi mig, eller så skulle jeg pludselig tisse, eller jeg blev sulten, eller solen kom frem, og så havde jeg for meget tøj på og måtte standse og tage jakken af, eller også kom der en byge, så jeg måtte standse og trække overtrækket over rygsækken.
Det har blæst meget i dag, men kun regnet et par gange.
Man bliver gal af vinden, og hvordan den får det til at suse i ørene.
Frøs igen i nat.
Min sovepose er alt for tynd.
Jeg sov igen med alt mit tøj på og med hue.
Jeg må finde bedre læ næste gang, jeg tror, nordenvinden har stået ind på mig hele natten.
Tilbragte formiddagen inde på en tankstations cafeteria for at få varmen.
Jeg drak kaffe.
Spiste croissanter.
Ladede min telefon op.
Sad på en stol.
Kom først videre ved middagstid, hvor cafeteriet var blevet fuldt af håndværkere og lastbilchauffører, som havde frokostpause.
Jeg kunne genkende to af dem.
Hans Petur og Martin.
Jeg har gået i folkeskole med dem, måske er det ti år siden, jeg så dem sidst.
Jeg blev pludselig flov over at være der.
Jeg lignede en turist.
Jeg klædte mig på og gik derfra uden at tiltrække mig opmærksomhed.
Senere stødte jeg på et elhegn og blev nødt til at vende om - jeg var bange for at møde kvæg eller tyrekalve og vidste ikke, på hvilken side af elhegnet de kunne være, på min side eller den anden.
Jeg gik længere ud langs fjorden, før jeg gik op, denne gang uden at møde et elhegn.
Jeg havde alligevel en stærk følelse af at være gået forkert.
Oppe på plateauet kom en flok får hen til mig og begyndte at følge efter mig.
De fulgte efter mig så længe, at jeg til sidst troede, noget var virkelig galt.
Jeg måtte råbe og vifte med armene for at få dem bort.
14.	Pas på moserne.
Det er ikke kviksand, men de kan være bundløse.
15.
Gå ikke med for tung oppakning.
Tab ikke balancen.
Hav hænderne fri.
16.	Gå med bløde ankler og bløde knæ, hellere vride om end at brække noget.
17.
Hvis du falder, gør dig så flad som muligt, stræk ben og arme så langt ud som muligt, og gør alt, hvad du kan, for ikke at begynde at rulle.
Når du først ruller, er du færdig.
18.
Hvis du er kommet alvorligt til skade, må du godt råbe.
Gik en omvej over et ekstra fjeld for at holde varmen og komme senere frem, så jeg skulle holde mig i ro i kortere tid - det er umuligt at sidde stille.
Skålafjall hedder det.
Jeg har aldrig gået det før.
Det er ikke særlig højt.
450 meter står der på kortet.
Toppen var flad, og det gik lodret ned næsten hele vejen rundt.
Overfladen lignede forkullet træ, men var skarp og splintret som glasskår.
Det blæste meget.
Intet kan gro deroppe.
Det var koldt, så jeg blev ikke længe.
Da jeg gik ned, kunne jeg se et par storkjove cirkle rundt i luften, men det var bare en demonstration.
Jeg var for langt væk, og de satte sig igen.
Det er vanskeligt at finde gode steder at slå teltet op.
Det hele hælder.
Der, hvor der er fladest, er der enten alt for mange sten, som jeg frygter vil skære hul i teltet, eller også er der vådt og sumpet.
Jeg mangler et system.
Hvad skal jeg se efter, når jeg skal finde et godt sted at rejse teltet: fjeldsidens skråning, underlaget og mængden af sten, nærheden til vand, afstand til vejen og bebyggelser, hvor der er læ, grøfter, hvor jeg kan skide uset.
Det hele findes aldrig på samme sted.
Hvad vejer tungest?
En sten, som jeg troede, jeg kunne flytte, viste sig at være en næse af grundfjeldet, som stak op af jorden, og jeg måtte starte på ny.
Nu har jeg rejst teltet et sted, hvor det hælder en smule.
Jeg må lægge mig med hovedet i den øverste ende, men er bange for, at jeg i løbet af natten glider ned i bunden af teltet og vågner endnu mere sammenkrøbet, kold og øm end i går.
Fjeldsiden er vestvendt, så det bliver koldt i morgen.
Til gengæld er der aftensol nu.
Den
nærmeste vej er langt borte, jeg kan næsten ikke høre nogen trafik.
Solen er på vej ned bag fjeldryggen på den anden side af dalen.
Skyggerne er blå nu.
Snart bliver det grynet og svært at se, hvad jeg skriver.
Jeg gik forbi Langasand i dag og kysten, hvor min gudsøn druknede.
Der plejede at være en sandstrand, nu er der kun sten.
Sandbådene tog stranden og sejlede den over til elementfabrikken.
Jeg kan ikke forstå, at hans far aldrig har sagt op.
Hvordan har han klaret at fortsætte med at køre lastbil for dem?
Hvis stranden havde været der, havde afstanden fra kælderen og ned til vandkanten været større, og de havde måske fundet ham i tide.
Må skrive til Mårten.
Fortælle ham om sand-bådene og elementfabrikken, min druknede gudsøn.
19.	Leg ikke ved kysten.
Gå aldrig alene derned.
Tangrrolden tager børn, som er alene.
Han var ikke engang to år.
Det var min far, som ringede og fortalte det.
Vi græd begge i telefonen.
Hvor ulykkeligt det var.
Det, vi sagde til hinanden:
Jeg har ikke råd til at komme hjem til begravelsen.
Jeg har ikke råd til at hjælpe dig med at komme hjem til begravelsen.
Det er for koldt at starte dagen med at skrive.
Det er for koldt at opholde sig i ro.
Der er intet andet at gøre end at blive ved med at gå.
Det tager kun et par minutter at pakke teltet, vandet koger efter kun et par minutter, den frysetørrede mad skal kun stå i et par minutter, det tager også kun et par minutter at rejse teltet igen.
Jeg er blevet god til det.
Intet tager mere end et par minutter.
Mine planlagte vandreruter er for korte, jeg må forlænge dem undervejs.
Dagene er lange.
Jeg er begyndt at tage billeder af mig selv med min telefon.
Når jeg går, men også når jeg vågner, og når jeg lægger mig, tager jeg billeder af mig selv.
Jeg falder i søvn, imens jeg bladrer igennem billederne.
Så tænker jeg mindre på, hvor koldt det er.
Jeg er stolt af at se, hvor indsunkne
mine kinder allerede er blevet.
Det bruger meget batteri, men det er en luksus, jeg tillader mig selv.
I morgen må jeg finde en tankstation, så jeg kan lade telefonen op.
Jeg forsøger at holde den slukket i løbet af dagen.
De fleste aftener sender jeg min far en besked, så han ved, hvor jeg er.
Nogle gange glemmer jeg det, men han siger ikke noget til det.
Jeg troede, jeg ville være bedre til at være alene.
Der er ingen mennesker ude at gå tur, ingen at tale med, kun biler, både, fartøjer.
Og husene.
Det hjælper ingenting at skrive heller.
Men det hjælper at se på billederne af mig selv.
På en måde bliver jeg igen en del af verden, når jeg kan se mig selv på telefonskærmen.
Nogen ser mig.
Jeg har rejst teltet i et gammelt tilgroet stenbrud.
Her er ingen trafik.
Her er læ.
Og her er fladt på en belejlig måde.
Endelig er jeg ude af syne.
Jeg kogte vand til en kop kaffe og forsøgte at få fat i Sine, men hun tog ikke telefonen.
Det var en dum indskydelse.
Jeg havde lyst til, at nogen spurgte mig, hvordan jeg havde det.
Der er mange terner, men de dykker ikke efter mig.
Fjeldsiden er østvendt, så det er blevet koldt allerede, selvom det stadig er lyst.
Fjorden er smal, men jeg håber, at solen når op over fjeldene, før jeg vågner i morgen.
Jeg vil ikke være her.
Jeg vil ikke være her.
Jeg vil ikke være her.
Jeg vil ikke være her.
Jeg vil ikke være her.
Jeg vil ikke være her.
Jeg vil ikke være her.
Jeg savner alle.
Jeg kunne ringe til min far og blive hentet.
Om et par timer kunne jeg stå under bruseren.
Jeg kunne lægge mig til at sove og ikke være bange for at fryse.
Han ville sikkert blive glad, hvis jeg ringede efter ham.
Men hvad skal jeg så gøre?
Hvad skal jeg tage mig til i dét hus så længe?
Der er over tre uger, til mit fly afgår.
Jeg bliver gal i dét hus.
Jeg bliver et barn i dét hus.
Jeg kommer ind i entréen og er et barn.
Min far siger, vi skal den her vej, og går ind ad en dør til højre.
Her er mange værelser, og I har jeres eget badeværelse, det er et helt hotel, er det ikke?
Og her er dit værelse.
Her skal du bo.
Og barnet holder op med at tale i dét hus.
Jeg hører stedsøsteren stå over barnet og belære barnet.
Det er mit værelse, ikke dit værelse, siger hun.
Det er mit værelse.
Hun gentager det så mange gange.
Det er irriterende.
Hun taler, som om barnet ingenting forstår.
Men barnet forstår.
Det er ikke barnets værelse.
Barnet skal bo her, men det er ikke barnets værelse.
Barnet tænker,
det er ikke mit.
Jeg skal aldrig sige, det er mit, igen.
Det nikker og smiler.
Det slår øjnene ned og tænker, hvis det skal være sådan, så skal hun aldrig igen høre barnet sige mit om noget som helst.
Ingen skal høre mig sige, at jeg ejer noget her.
Jeg må aldrig afsløre mig sådan igen.
Jeg har igen søgt tilflugt i et stenbrud.
Det er de eneste afbrydelser.
Landskabet er så bart.
Her er intet hjørne at dreje omkring, ingen fortætninger, ingen lysninger.
Landskabet er glat som en kattepels.
Stenbruddet er vestvendt.
Det ligger højt og åbent ud til en hovedvej.
Jeg kan se ud ad sundet, jeg kan se Nordhavet.
Jeg er bange for, at vinden skal slå om i nat.
Over mig går kvæg.
Med lange mellemrum kører en bil forbi og lyser teltet op.
Jeg kan høre menneskestemmer, men ikke hvad de siger.
De er over mig et sted.
Noget hult slår mod noget fast.
Måske er det en dunk, som de tømmer.
Det er ujævnt her.
Græs og mos gror over en stenet overflade.
Det tog lang tid at finde et sted, hvor jeg kunne få pløkkerne ned.
Stenbruddet er i tre niveauer.
Jeg ligger i det højeste og korteste.
I det næste gror høje siv og skjuler et endnu mere ujævnt underlag.
I det nederste og dybeste står en meget ny maskine omringet af kæmpe sten.
Den ligner en pokal.
En lastbil kørte tidligere til og fra, og en chauffør sprang ud af bilen og ind i maskinen og fyldte sin egen last.
Når jeg bladrer hurtigt igennem billederne, begynder jeg at kunne se for mig, hvordan jeg vil se ud, når jeg bliver gammel.
Billederne bliver til en slags animation, som det er let at forlænge i tankerne: Mine øjenbryn bliver mere pjuskede, furerne mellem dem dybere.
På min pande kommer der lige over brynene en stadig tydeligere nedre bule, som vil få mig til at se vred ud eller som i dyb koncentration.
Den var der ikke i går.
Jeg har min fars øjne.
Hans er lysere end mine.
De bliver mindre, eller trækker sig længere tilbage, for hver dag der går.
Måske bliver mine lige så lyse som hans med tiden.
Det gætter jeg på.
Mine øjenlågs folder bliver tungere, ligesom
min fars og farfars.
Til sidst bliver øjnene til to tynde striber.
Min farfar havde enorme ører, så dem føjer jeg også til mit fremtidige portræt.
Min næse og mund bliver spidsere og spidsere, mere næbbet.
Og håret.
Min farfar havde flot hår, høje tindinger, men tykt og gråt, indtil han døde.
Min farmor tyndt, hvidt og kort hår, altid samlet i et net.
Min far havde også tykt og flot hår inden kemoen, min mor har altid haft tyndt hår.
Også min mormor.
Om min morfar ved jeg næsten ingenting, udover at han var dansk marinesoldat.
Tidligere i dag mødte jeg en gammel mand, som havde haft en hjerneblødning.
Han stod og så på en kommunalarbejder arbejde.
Han henvendte sig og begyndte at snakke.
Han havde mistet korttidshukommelsen og fortalte, at det havde været frygteligt at gå ud, når han ikke kunne genkende nogen.
Hvad ville alle de fremmede mennesker ham?
Han havde været bange for dem alle.
Han fortalte mig, hvor stærk og frygtløs han havde været som ung.
„Sum ein oksi!“ sagde han.
Nu forstod han, hvad hans mor havde ment, når hun havde sagt til ham, at mennesker vokser hurtigt
og bliver tidligt store og stærke, men brydes ned langsomt, meget langsomt og nøjsomt, næsten hele livet brydes mennesket ned, før der til sidst får lov at dø.
Nu var hjerneblødningen det første, han fortalte dem, han mødte.
For at sikre sig.
Så kunne den anden fortælle, hvordan de kendte hinanden.
Det er først nu, det går op for mig, at han måske troede, vi kendte hinanden.
Solen er ved at gå ned, men det er klarere i vejret nu.
Hvis det bliver stjerneklart, bliver det meget koldt.
Var inde i lufthavnen for at få varmen i morges.
Jeg fik ladet min telefon op.
Jeg var helt ubemærket derinde, gik næsten i ét med tapetet blandt turisterne.
Jeg var længe på toilettet, åh, hvor skønt at kunne gå på toilet.
Jeg faldt næsten i søvn på kummen.
Bagefter drak jeg to kopper kaffe i caféen uden for departure-området og tænkte på, hvor ofte jeg er rejst hertil eller herfra.
Måske hundrede gange tilsammen, tror jeg:
Alle ferier i ti år som barn.
Jul, påske, sommer og efterår.
En gang om året i fem år i den første tid som voksen.
Siden én gang hvert andet år.
40 rejser.
5 rejser.
3 rejser.
Jeg hadede at rejse herfra som barn, og jeg elskede at rejse herfra som barn.
Jeg glædede mig til, at jeg var igennem sikkerhedskontrollen.
Jeg glædede mig til, at jeg ikke længere kunne se min far, som stod og fulgte mig med øjnene, så længe han kunne.
Jeg glædede mig til at holde op med at gabe.
20.
Hvis du gaber, kan du holde en gråd tilbage, kvæle den.
Jeg gabte og gabte og rykkede alt for langsomt frem med køen.
Men man kan ikke bare stå sådan, man må også se tilbage nogle gange.
Se sin far, som står der og ser så ked ud af det.
Og jeg forsøgte at se ud, som om det ikke rørte mig.
Jeg gabte og gabte.
For alt i verden måtte han ikke se, at jeg også ville græde.
Jeg overvejer at droppe min vandretur.
Jeg ved ikke længere, hvad jeg foretager mig her.
Jeg skulle ikke være taget af sted alene.
Jeg har været af sted i elleve dage.
Kun elleve dage.
Mit fly afgår først om toogtyve dage.
Jeg kunne ændre billetten.
Betale mig ud af det her.
Men hvad
skulle jeg sige til min far.
Jeg rejser, jeg gider ikke mere, vil ikke være her længere?
Landskabet er mildt og fladt omkring lufthavnen, og det er helt fri for sten.
Jeg kravler over hegnet og rejser teltet godt 100 meter fra landingsbanen.
En servicebil kører ud for enden af den og holder stille i et kort tidsrum, måske bare nogle minutter, jeg ved det ikke, jeg tog ikke tid.
Jeg tror ikke, den så mig.
Mit telt er grønt.
Flyene larmer meget.
Og længe, længe efter at de er landet, og længe før jeg kan se dem komme ned igennem skyerne, larmer de.
Fler er koldt.
Jeg er bange for, at jeg ikke må være så tæt på landingsbanen.
Jeg ved ikke, hvad lovgivningen siger.
Der er ikke hegn mellem mig og flyene.
Det er nok en overtrædelse af en eller anden art.
Der var virkelig mange og sjove fuglelyde, da mørket var faldet på, og det sidste fly var landet.
Fuglene lød våde, fiskeagtige.
Det var, som om teltet var en puppe, og natten havet.
Jeg overhørte noget, der ikke var tiltænkt mig.
Jeg har sovet godt og udstrakt.
Jeg vågnede ved lyden af fly.
Da jeg trådte ud af teltet, stod servicebilen der igen, så jeg skyndte mig at pakke ned og komme af sted.
Jeg har gået meget langt i dag.
Solen har skinnet.
Jeg har gået i T-shirt det meste af dagen og har tilbagelagt 15 km, 18 km, måske.
Jeg har ikke været sulten hele dagen, selvom jeg ikke spiste noget i morges.
Jeg krydsede over fjeldryggen, men løb tør for vand allerede på vej op og lagde for sent mærke til, at åerne var blevet taget.
Omkring dæmningen var alle åerne tomme.
Det var varmt, solen stod højt, græsset føltes lunt, uldent.
Det lugtede af fugle.
Luften var trævlet.
I åerne lå kun døde pytter.
Fjer flød ovenpå.
Og pludselig blev jeg enormt tørstig.
Jeg følte mig helt udtørret indvendigt.
Hvor langt ude at lede vandet væk!
Jeg rejste teltet, inden jeg gav mig til at lede efter vand.
Jeg var tørstig og havde ikke haft vand i flere timer.
Jeg fandt først vand nogle kilometer fra teltet, ved næste bygd, helt nede ved kysten.
Jeg gik ned til et brunt hus, hvor der stod en bil i indkørslen, men ingen åbnede, da jeg bankede på.
Jeg fandt en bagdør og bankede også på den, men uden held.
Jeg gik tilbage til hoveddøren og fandt en dørklokke, men jeg kunne ikke høre, om den virkede.
Bagefter fandt jeg en haveslange ved et redskabsskur, som jeg fyldte min dunk med.
Og jeg var så opsat på at ordne alt det praktiske, at jeg glemte at smage på vandet med det samme.
Jeg gik hele vejen tilbage, jeg tændte blusset og
satte vand over til aftensmaden, før jeg satte mig og tog en stor slurk.
Jeg nåede at sluge den, inden jeg fornemmede, at noget var galt.
Vandet smagte af fjerkræ, høns, foder, halm, af den lune hud under fjerene.
Jeg forsøgte at spytte det ud igen, men det hjalp ikke.
Jeg fik kvalme.
Jeg tog noget af det kogende vand fra og hældte det over på panden, så det kunne køle af.
Da det var lunt, forsøgte jeg igen, men det var stadig det samme.
Eller værre, det lunkne vand forstærkede smagen af den første slurk.
Jeg fik brækfornemmelser.
De må have holdt dyr i det, som jeg troede var et redskabsskur.
Jeg kogte vandet en gang til, og hældte det ned i min portionspose og lod den stå i to minutter.
Jeg saltede den helt vildt og spiste et par mundfulde.
Jeg har lige børstet tænder uden vand og uden held; jeg kan ikke blive fri for smagen af fjerkræ og tanken om plukkede fugle, råt og rosa kyl-lingekød.
Jeg er tørstig, jeg har kvalme, og jeg fryser.
Sådan noget lort!
Skråningen vender mod vest, jeg ligger højt, og vinden kommer fra nord.
Himlen har været skyfri hele dagen.
Det bliver meget koldt i nat.
Det har regnet, siden jeg vågnede.
Teltet er for lavt til, at jeg kan sidde ordentligt.
Og underlaget hælder.
Jeg begynder at få ondt i ryggen og nakken.
Jeg tror også, det har regnet i nat.
Jeg har ikke været så kold, at jeg ikke kunne sove.
Men jeg er ikke tørstig længere.
Jeg har samlet regnvand i min gryde.
Det er umuligt, tæt på i hvert fald, at opholde sig i stenbruddene.
De fleste er indhegnede.
Men selv dem uden hegn er afvisende.
I nat sov jeg på en lille hylde over et stenbrud, som var fyldt med bildæk, fyldte containere, rustne containere, bunker af rødder, hø, muld, af skraldesække med husaffald, bunker af betonbrokker, asfaltbrokker, bilvrag, en enkelt træbåd, gamle og knækkede fodboldmål og rotter — jeg så en rotte, før jeg
lagde mig, og så kunne jeg ikke høre andet end rotter, jeg kunne høre dem løbe på den anden side af teltdugen, høre dem kradse hul på teltet, og jeg så for mig, at jeg ville vågne med en våd og varm, tung rotte på min brystkasse, hvis jeg faldt i søvn.
Jeg må være faldet i søvn, for jeg havde mareridt.
Jeg gik rundt i en grotte eller et stenbrud.
Det virkede underjordisk, men det var også nat, der var ingen synlige lyskilder, det var svært at orientere sig, ingen rumlige forløb kunne ses til ende.
Der var trapper, som ikke ledte til noget, der var gange, som lige så langsomt blev smallere og lukkede sig helt til, så jeg måtte vende om.
Jeg kunne ikke finde ud, der var varmt, der var fugtigt, jeg var sikker på, at der var rotter overalt, og at så snart jeg stod stille bare et øjeblik, ville de komme piblende frem fra hver en krog og revne.
Jeg har ikke set nogen rotter her til morgen.
Men jeg kan ikke slippe tanken om, at de har været inde i teltet i nat.
I aften vil jeg rejse teltet langt væk fra stenbrud.
Dagene handler efterhånden kun om at vandre og at spise.
Og når bygerne kommer: at finde læ.
Jeg har ikke talt med nogen i flere dage.
Tidligere i dag fandt jeg læ inde på krigsmuseets cafeteria og så med misundelse på de andre gæster.
Ingen af dem sad alene.
Selv bag disken var de to.
Jeg forsøgte at skrive lidt, men det var mest, for at det skulle se ud, som om jeg var beskæftiget, og jeg ikke savnede noget.
Måske jeg skulle finde på en slags ritual.
Noget, som jeg kan beskæftige mig med, når det er for koldt at sidde stille:
Stable en ny varde?
Samle sten?
Flytte sten?
Jeg kunne plukke de forskellige ting, som gror her, mosset, græsserne, blomsterne i grøfterne, alt, jeg kan finde, og så tørre og presse det, når jeg kommer hjem.
Jeg kan lide sten, men de er for tunge og dumme at gå og samle på.
Jeg kan lide varderne og stenbruddene.
Jeg vil ikke efterlade mig spor.
Jeg rydder op, samler skodder op efter mig, putter toiletpapiret i plasticposerne.
Jeg må lugte dårligt nu, men jeg kan ikke selv lugte det.
Jeg vasker mig på må og få med en klud, når det ikke er alt for koldt.
Jeg børster tænder.
Jeg skifter strømper hver dag, underbukser hver anden dag, T-shirt hver tredje.
Jeg har syv af hver og cirkulerer dem, så de ikke bliver sure.
Jeg går i de samme uldsokker, de samme blå jeans og i den samme grå bluse hver dag, i min sorte vindjakke og min fars grønne tophue.
Jeg bliver ved med at tænke på mareridtet fra i går.
Jeg ved ikke, hvad jeg skal mene om det.
Jeg plejer ikke at have mareridt.
Jeg husker normalt aldrig, hvad jeg drømmer.
Hver dag passerer jeg flere containere, som ruster, forladte maskiner, medtagne autoværn.
I dag gik jeg også forbi en bil fra et nyligt færdselsuheld.
Ruderne var knuste, airbaggen hang som et brugt kondom ud af rattet, dørene var krøllede, den ind til førersædet åben og forvreden, foran på jorden lå en tom halvliters sodavandsflaske.
En ugegammel buket lå i vejkanten et godt stykke derfra.
Kastelængden fra bilen?
Den knitrende klare cellofan skinnede som en diamant, slog som et lagen.
De skrå retninger i mit ansigt bliver mere og mere tydelige.
Mine øjenbryn og mine øjne, de falder fra midten og ud til siden.
Folderne fra næsen og ned på begge sider af hagen træder tydeligere frem, mine mundvige også.
Mit venstre øje er mindre.
Når jeg er træt, hænger det lidt lavere end det højre.
Jeg har lige slettet et billede, som gjorde mig bange.
Mit ansigt var på samme tid min farfars ansigt og min fars ansigt.
De var trukket ned over mit eget ansigt som lufttætte masker.
Jeg lignede en død.
Det må have været kulden, jeg har krympet mig sammen.
Det var skræmmende.
Det er ikke godt for mig, det her.
Sådan så mit ansigt ud: frygtelig blegt og frygtelig koldt som efter en åreladning, og man tænker: Har huden nogensinde omgivet noget som helst levende, båret varme, farve?
Jeg gik forbi min faster i dag.
Hun lavede frokost til mig.
Det var skønt.
Hun fortalte, at hun skulle udskifte de to punkterede vinduer i stuen, at hun ikke havde råd, men at banken havde særlige lån til pensionister, som hun ville gøre brug af.
Hun ville have min mening og gav mig en brochure fra en vinduesproducent.
De lavede ikke længere den vinduesmodel, som hun havde, fortalte hun.
Jeg bladrede igennem brochuren og vidste ikke, hvad jeg skulle sige.
Hun begyndte at grine og pegede på en model og sagde, mon ikke de her vil fungere.
Ingen kan alligevel se alle husets vinduer på samme tid.
Hun er sjov.
Hun fortalte om sit arbejde på fileteringsfabrik-ken.
Hendes knæ er ikke så gode længere.
Hun talte om det nye rumænske par, at de ikke rigtig kunne finde ud af det sammen.
De lyttede ikke, anerkendte ikke min fasters erfaring (hun er 75!).
Og deres datter var bange for at køre i tunnellerne.
Min faster havde fortalt dem om den gamle fjeldvej op over dæmningen, så nu skulle det rumænske par og datteren ud at køre i weekenden.
De skal nok finde ud af det sammen, tror jeg.
Med tiden.
Jeg fortalte, at jeg var på vej mod syd.
Hun tilbød at køre mig.
Og at jeg kunne tage et par kogte æg med.
Jeg fyldte mine flasker med vand og takkede for æggene, men takkede nej tak til liftet.
Min faster og min far har begge små hvide talgknopper omkring øjnene.
Måske får jeg dem også.
Måske handler det om deres madvaner.
Solen skinner.
Fugle har reder i klippevæggen.
Der er vindstille.
Temperaturen falder kraftigt, nu solen går ned.
Jeg kan høre en stor fugl suse tæt forbi på den anden side af den tynde teltdug.
Jeg kan også høre en lille båd drive forbi.
Morgenerne er lige så svære som nætterne.
Når jeg er vågnet, pakker jeg så hurtigt, jeg kan, for at få varmen igen.
Jeg er holdt op med at lave grød til morgenmad.
Jeg er holdt op med at koge vand til kaffe overhovedet.
Det er umuligt at holde sig i ro.
Jeg har købt en pakke brikjuice og mysliba-rer, som jeg kan indtage gående.
Der hvor jeg kan rejse teltet, hvor der er tilpas fladt eller stenløst eller med afstand fra bebyggelse eller veje, er der sjældent læ.
Det bliver så hurtigt koldt.
Det blæser.
Skråningen er vestvendt.
Der er længe til, at solen når fri af fjeldryggen.
Vinden bliver ved, så længe det skal være.
Regnen behøver heller ikke stoppe.
De er ligeglade.
Jeg trygler dem om at stoppe, jeg bliver et barn og
tror, det er dårligt vejr, fordi jeg har gjort noget forkert.
Jeg bliver vred og har lyst til at græde, lyst til at skælde nogen ud, råbe: „Lad nu vær’!
Lad mig være!
“Det blæser, regner, underlaget hælder, stenene er skarpe og skærer.
Landskabet tryner.
Kirkegården, hvor min gudsøn ligger begravet, ligger syd for min fasters hus.
Jeg burde være gået ind på kirkegården.
Nu fortryder jeg, at jeg ikke gjorde det.
Jeg gik forbi.
Jeg gik forbi den hvide kirke og forbi den firkantede hvide mur og forbi hans grav og mine bedsteforældres grave, min gudfars grav.
Det var min gudfar, der lærte mig at bære.
Det var til min farfars begravelse.
Løft ikke kisten, lad den hænge i strakt arm, sagde han, så bliver det ikke for tungt.
Det handler om at fordele vægten jævnt mellem alle bærerne.
Så skal det nok gå, skal du se.
Min farfar var stor og kraftig.
Han var lam fra midten og ned, og slæbte sig frem på krykker i mere end 50 år, så da min gudfar bag-
efter spurgte mig, hvordan det var gået, tog jeg fejl af, hvad han mente.
Jeg troede, han mente vægten, og svarede, at det havde været let nok.
Jeg var ikke med til min gudfars begravelse.
Jeg ved ikke, hvem som bar ham, hvordan det gik.
Hans sønner har selvfølgelig båret, men de er ikke nok.
Hvem mere?
Min far?
Min far skal også begraves der, tror jeg.
Jeg skal ikke.
Min bror skal ikke.
Vi forlod ham.
Han er den sidste med vores efternavn, som stadig bor her.
Hvis ikke min bror eller jeg pludselig skulle finde på at flytte tilbage, så stopper vores efternavn heroppe med ham.
Jeg ved ikke, om det er noget, han tænker på.
Det er længe siden, jeg har besøgt nogen af gravene.
Sidst stod laminerede tegninger og lænede sig op ad min gudsøns gravsten.
De var fra hans storesøster og lillebroren, som han aldrig mødte.
Det var tegninger af havbunden, en masse fisk og havplanter og to små børn, som holdt i hånd.
Dengang tog jeg et billede af gravstenen med min telefon - for at huske datoerne.
Telefonen har jeg for længe siden erstattet med en ny.
Jeg ved ikke, hvor den gamle er.
Og jeg husker ikke datoerne længere.
21.	Tag aldrig et billede af gravsten.
Det er ikke ok at tage noget med sig fra en grav.
22.	Hold op med at tage billeder i det hele taget.
Et billede fortrænger motivet, skubber det i baggrunden.
23.	Løft ikke kisten, lad den hænge i strakt arm.
Flere efterladte maskiner langs vejen.
Nedlagte fabrikker med knuste ruder på havnen.
Drivende deforme og tomme opdrætsringe på sundet, forladte avlscentre i åerne.
De nedlagte virksomheder og deres omkomne maskiner: Hvor er deres ejere?
Jeg har lyst til at tegne en kirkegård, hvor virksomhederne kan stedes til hvile, give dem hver deres gravsten, så de ikke får lov at forgå så let, en gravsten, der beskriver ejerforholdene, hvilke bygninger og maskiner de efterlod, hvilke datterselskaber som overlevede, hvor deres udbytte er endt, hvem der løb fra det hele, lod de ansatte i stikken, lod alt forfalde, og hvor de begyndte på ny.
Virksomhederne må ikke tillades deres abstraktion, deres evige nytte er løgn.
De ødsler og spilder og får lov at forsvinde i glemsel
som de eneste, alt andet skal forgå så langsomt, så langsomt.
Jeg er lige kommet frem og har rejst teltet i skumringsmørket.
Fjorden og himlen og skyerne, de er blå og sølv som stål.
De skærer fjeldene fri, som er sorte.
Lidt neden for teltet er der en mudret vej, stivnet mudder med dybe hjulsporsrender, og blå- og sølvfarvede vandpytter, som ligger i dem.
Vejen løber ud fra skråningen og standser ved en skrænt.
Jeg gik forkert oppe på ryggen.
Jeg var kommet for højt og for langt mod syd, var gået forbi passet og måtte vende om.
Der var mange får.
Jeg syntes, jeg kunne høre en svag fløjten.
Måske var det vinden.
24.
Gå ikke, hvis du er bange.
25.
Der er intet at være bange for, hvis bare du er opmærksom.
26.	Det skal nok gå, skal du se.
Vejret er mildere.
Jeg er lige vågnet og fryser ikke.
Jeg kan høre morgentrafikken køre forbi med høj fart.
Lyden fra bilerne aftager meget langsomt.
Jeg kan ikke forestille mig, hvor tæt på vejen jeg ligger.
Jeg kan høre gæs.
Jeg kan høre en hane.
En måge.
Det er det, som har vækket mig.
Jeg glæder mig til at se, hvordan her er i dagslys, og se, hvordan jeg er lykkedes med at rejse teltet i mørke, hvor jeg er.
Jeg kom forbi et smukt stenbrud i dag.
Hele gulvet var dækket af knuste, hvide skaller.
Grønt og rødt mos groede op mellem dem.
Jeg tror, der er noget særligt i skallerne, en type gødning.
Solen skinnede og fik det hele til at minde om en hvid strand.
Jeg blev blændet.
Lagde mig på skråningen ovenover og faldt i søvn i solen.
Solen skinnede stadig, da jeg vågnede, og jeg besluttede mig for at blive til i morgen.
Her er smukt!
Jeg har slået teltet op helt nede ved vandet.
Det er blikstille.
Jeg har spist, men jeg lader blusset stå tændt.
Jeg har lyst til at sidde ude med åben ild længe.
Jeg håber, nogen ser mig på stor afstand.
Stadig sol.
Ingen vind.
Småfugle leger inde i stenbruddet.
De har reder.
De lader sig falde ud fra væggens revner og ned mod stengulvet, og man tror, det er for sent, de er alt for tæt på at ramme, tænker man, før de begynder at slå med vingerne, bare et par gange, og retter op, afværger sammenstødet og flyver elegant og ubesværet videre, som om de aldrig var i nærheden af at komme galt af sted.
Nogle flyver næsten i spring fra den ene revne til den næste.
De sætter af fra de små hylder foran revnerne, slår en gang med vingerne og lander, men kun kort, for de sætter af igen med det samme, slår med vingerne, springer op til næste hylde.
De kvidrer.
Det kvidrer over det hele, hvis man går tæt på væggen.
Der er mange reder.
Væggen er fuld af liv.
Jeg havde sådan en lyst til at være nøgen efter morgenmaden.
Jeg lagde mig ind i teltet igen, tog alt mit tøj af og onanerede.
Jeg forsøgte at tænke på nøgne kroppe, men det var umuligt, jeg kunne ikke komme i tanker om nogen.
Jeg hørte fuglekvidder og vandet risle ind mod kysten og en bæk løbe i nærheden.
Og jeg kunne mærke solen varme teltet op.
Jeg kom, som et overhørt suk, men lå længe bagefter og smilede for mig selv.
Mange familier er ude og i gang med at høste.
Senere, da jeg havde pakket og var kommet af sted, kom en mand mig i møde og sagde, at jeg skulle gå længere nordpå, før jeg begyndte min opstigning.
Jeg ville komme i problemer og måtte vende om, hvis jeg fortsatte min udstukne rute.
Imens holdt hans familie pause, de stod og lænede sig mod riverne og så i vores retning.
Jeg ville ikke holde pause på vej op, før jeg var sikker på, at de ikke længere kunne se mig, så jeg gik mig næsten helt fordærvet.
Da jeg var kommet op, kom tågen.
Efter et stykke tid kunne jeg ikke længere se, hvor højt oppe jeg var.
Jeg kunne ikke afgøre, hvor jeg gik.
Jeg kunne høre en vej under mig.
Da det klarede op, cirklede et par storkjove over mig.
Jeg ved ikke, hvor længe de havde været der.
Jeg er bange for dem.
Men de dykkede aldrig efter mig.
Jeg kan vandre for evigt.
Mine ben, min lænd, mine skuldre, de værker, jeg bliver stærkere hele tiden.
Senere kunne jeg høre sten styrte ned lidt væk fra.
Det har sikkert været får, som har trådt en småsten af sted, som har taget flere og større med sig.
Det var ikke voldsomt.
Jeg kunne ikke se, kun høre det.
27.
Kast ikke sten i fjeldene.
Du ved ikke, hvad de kan sætte i gang, hvilket skred, og hvor det ender, hvilken skade det kan forårsage.
Hvor jeg dog hader den her regn!
Det regner hele tiden.
Det er værre end at fryse.
Tøjet klæber til mig.
Jeg blev fanget i regnvejr og virkelig hård vind i dag.
Jeg krøb i skjul bag en lav forhøjning, men den gav ikke rigtig læ.
Jeg blev drivvåd.
Jeg havde en følelse af at være under beskydning uden selv at være bevæbnet.
Jeg havde lyst til at græde.
Jeg var cirka midtvejs på min rute, tror jeg, men jeg var ikke sikker.
Jeg kunne ikke blive, det så ikke ud til, at regnen ville stoppe, så jeg fortsatte og håbede, at jeg snart ville kunne se ned til kysten, men der kom hele tiden en ny bakkekam.
Landskabet bare fortsatte.
Og det blev ved med at regne.
Jeg havde glemt, hvor modbydeligt her kan være.
Jeg er lige kommet ned og sidder i et busskur.
Jeg har skiftet T-shirt og trøje.
Vandrestøvlerne er våde og svupper, når jeg går.
Mine bukser er våde op til knæene.
Mit kort er blevet vådt, men jeg tror ikke, det går i stykker.
Dog ingen vabler som frygtet.
Her er læ.
Jeg havde ellers set frem til dagens strækning fra Oyri til Selatrad.
Opstigningen i Oyri, det lange flade stræk sydpå, gå oven over åerne
Breidå, Sølvå, Aggaså, som er de første stednavne, min far lærte mig.
Og som jeg altid vil huske.
Og hvis vejret havde været til det, så havde jeg tænkt, at jeg kunne sætte mig og koge vand til en kop kaffe.
Måske ved den store kløft, hvor firetyvene gemte deres tyvegods.
Og bagefter gå ud på fremspringet ved Vedranes og derfra se over til Hosvik, til mit barndomshjem, åen og vandfaldene, de gamle bådehuse nede ved kysten.
Men vejret gjorde det umuligt.
Jeg turde ikke gå så yderligt, jeg kunne ingenting se og kunne ikke afgøre, hvor kanten var.
Og regnen og landska-
bet forskød sig foran mig hele tiden.
Jeg glemte alt om det, jeg havde planlagt.
Det regner stadig.
Jeg er bange for, at jeg skyller ned til kysten i mit telt.
Der danner sig små bække over hele fjeldsiden.
Jordlaget ovenpå må være meget tyndt, fjeldsiden kan ikke holde på regnen.
Jeg har altid troet, at jeg kunne huske hele min barndom.
Men jeg kan kun se den for mig på stor afstand.
Min mor, som tæller på dansk, når hun strikker, og jeg, som ikke forstår det.
Det er kun hendes.
Hun er ikke herfra, tænkte jeg, vi kommer ikke fra samme sted.
Og min bror og min far, også dem.
En solskinsmorgen har de sat det runde bord op foran kælderdøren.
Jeg spiser ymer med puddersukker og rosiner.
Det er min yndlingsmorgenmad.
Stolen vugger på det ujævne underlag.
Jeg er i shorts og fryser om lårene inde under bordet.
Min mor vifter en hveps bort og ler og beroliger os andre,
som ikke har set en hveps før.
I skal ikke være bange, de gør ingenting, siger hun.
Hun siger det på dansk.
Min far sidder uroligt på stolen og spørger hvepsen:
„Hvat gert tu her?
Tu hoyrir ikki heima her,“ og blinker et par gange med øjnene, som han altid gør, når han skal huske noget.
Jeg tror, jeg var et glad barn.
Jeg var lydig, jeg hørte efter.
Jeg var genert.
Når vi var ude, gemte jeg mig bag mine forældres ben, hvis nogen ville hilse på mig.
Jeg rødmede meget, når nogen talte til mig.
Hvis jeg forsøgte at sige noget, begyndte mine kinder at blusse, så jeg holdt stort set op.
Det er besynderligt, hvor fremmed man kan blive over for sig selv.
Det slog mig i dag:
Barnet, jeg var, er ikke noget, som er gemt inde i mig.
Det findes ikke mere.
Jeg har slet ingen minder om dagene op til, at vi flyttede, hvordan vi pakkede, eller hvor vi gjorde af det hele f.eks. Jeg kan ikke huske, hvor min far var henne i den tid, hvor der må have været flyttekasser overalt.
Vi var fire, og vi blev til tre.
Nu var det os tre.
Min far skulle blive.
Det husker jeg.
Min far havde det triste smil på læben, som han altid har, når han lytter til nogen, som han ikke er enig med, men som han lader tale færdig.
For han vil ikke afbryde.
Min mor så på min far, som om hun ønskede, at han skulle tilføje noget, afbryde, men han sagde ikke noget.
Så sig dog noget, tænkte jeg.
Det husker jeg, at jeg tænkte.
Sig nu noget!
Ffvorfor siger du ingenting?
Det hele blev pakket ned, og jeg kan ikke huske en eneste flyttekasse.
Han sagde ingenting.
Vi efterlod ham i et tomt hus, med vores røde bil og med båden.
På et tidspunkt havde han udskiftet bilen, på et andet tidspunkt båden.
En dag mødte han Jorunn og flyttede ind hos hende.
En dag var huset solgt.
Da jeg var barn, drømte jeg om at købe det hele tilbage, når jeg blev voksen.
28.
Du kan ikke vide, hvad du ikke husker.
29.
Du ved ikke i dag, hvad du vil glemme i morgen.
Jeg kan slet ikke forestille mig, hvad han er gået igennem i de dage.
d. 19. august
Jeg er bange for, at jeg er ved at blive syg.
Jeg fryser og ryster.
Jeg laver øvelser i teltet, armbøjninger, mavebøjninger og rygøvelser, som en lydig dreng til gymnastik.
Mit tøj er stadig vådt.
Intet tørrer i det her vejr.
Det regner igen.
Det regner uafbrudt.
Luften er så tung.
Jeg stipier mine ruter ind på mit kort, så jeg kan huske, hvor jeg har været, og hvor jeg har gået.
Jeg gider ikke mere.
Men jeg har fortalt det til for mange.
Jeg kan ikke stoppe.
Der er tretten dage, til mit fly afgår.
Der er ikke mere end femogtredive kilometer hjem.
Jeg kunne gå det på to dage.
Jeg kunne tage en bus noget af vejen.
Min far ville være glad for at hente mig.
Jeg kunne være hjemme i aften.
I morgen kunne jeg vågne i min seng.
Veludhvilet og varm.
Ren.
Men det er for lang tid.
Elleve nætter og elleve morgener og elleve gange skal jeg vågne i min seng, i mit værelse og høre barnet sige, det er ikke mit, ingen skal nogensinde høre mig sige mit om noget som helst.
Jeg svarede: „Ja?
“ en morgen, da det bankede på døren, som allerede var på vej op.
Nogen havde banket på, og jeg var vågnet.
Det var min far.
Jeg var snart 18 år og tænkte, min far er aldrig på mit værelse.
Jeg tænkte, jeg er ikke et barn længere, jeg er for voksen til at have en far inde på værelset.
Jeg er for nøgen, men nu er han på vej ind på værelset.
Jeg lægger mærke til, hvor varmt og indelukket her er, radiatoren har været tændt hele natten, der lugter af søvn.
Min søvnlugt er fed og svedig.
Min far har en kuvert i hånden.
Han kommer hen til sengen og sætter sig på sengekanten.
Og madrassen synker under ham, og jeg synker med, skrider ned mod ham i en
lille rede.
Kun dynen er mellem mig og min far, mellem mit skød og min fars hofte.
Han ser på mig og hæver øjenbrynene.
Han ser ned på kuverten.
Han ved ikke, hvad han skal sige.
Jeg er søvndrukken.
Omtumlet.
Tankerne bliver ikke til rigtige ord.
De ligger i en indelukket lomme bag ganen et sted.
Jeg ved ikke, hvad jeg skal sige.
Ingenting kommer til udtryk.
Sig nu noget, tænker jeg.
Men jeg ved ikke, om jeg mener mig selv eller min far, så jeg sætter mig op i sengen, for at gøre noget, forsøger at sidde rank.
Lydigt trækker jeg dynen op om mig.
Endelig siger han: „Hetta er komid til tln,“ og rækker mig kuverten.
Jeg ser regnbuelogoet på kuverten og forsøger at se ud, som om det ikke er noget særligt.
„Hvat er hetta?“ spørger han.
Jeg kan ikke se ham i øjnene.
Jeg ser på kuverten og forsøger at finde ud af, hvad jeg skal sige.
Jeg ved ikke, hvad jeg skal sige, hvad jeg skal tænke, jeg ser bare, ser, at mit navn står på kuverten.
På samme kuvert er der et regnbuelogo.
Det er ikke til at tage fejl af.
Jeg ser kuverten i min fars hænder.
Jeg ser min far på sengekanten.
Jeg hører mig selv sige: „Eg veit ikki.
“ Jeg tror, jeg rødmer,
og tænker, dét siger det hele.
„Okey,“ siger han, meget hurtigt, og lettet rejser han sig, og madrassen løfter sig, så lettelsen også sætter sig i mig.
Han spørger, om ikke jeg skal op snart, der er mad nu, klokken er mange.
Da jeg åbner køkkendøren, er der nogen, som spørger, om posten har været forbi.
De er der alle.
De sidder rundt om spisebordet og griner på en indforstået måde.
Pladerne er sat i bordet for at få plads til allesammen, mine stedsøskende, deres koner, mænd og kærester, børnene.
Min far sidder der også.
Han griner og ryster på hovedet.
Han ser på mig.
Hans åbne øjne lyser, fulde af omsorg.
Det var bare for sjov.
Kom og sæt dig,
siger øjnene.
Og jeg svarer ikke, jeg står i døren og smiler og håber, de ser, at det ikke rører mig, jeg skal nok komme og sætte mig, men se, ingenting rører mig.
Så længe jeg intet siger, aldrig siger, det er mit, er der intet, som rører mig.
En dag vil jeg rejse herfra, og I skal aldrig høre fra mig igen.
Nogen burde have talt mig fra det her, nogen, som holdt af mig, mit helbred.
Gid, nogen havde sagt: „Rejs ikke!
“30.
Gå ikke alene.
Jeg har svært ved at komme af sted.
Jeg har det dårligt.
Jeg har hørt en bil køre til og fra tre-fire gange, siden jeg vågnede.
Nogen har set mig og mit telt.
Så snart jeg åbner teltet, må jeg skynde mig med at få teltet ned, pakke min rygsæk hurtigt, så jeg holder varmen, og komme af sted, gå, og gå hurtigt, så jeg ikke bliver kold.
Jeg har ligget her i, jeg ved ikke hvor lang tid.
Det må være eftermiddag.
Jeg udsætter det hele.
Jeg er sulten, og sulter mig selv.
Jeg tror, jeg er syg, jeg har det dårligt.
Når jeg har det dårligt, vil jeg ikke have det bedre.
Jeg vil have det bedre.
Jeg vil ikke være alene.
Jeg vil ikke have det sådan her.
Jeg vil sove i en vandret seng og have det varmt, stå op og have en virkelig langsom morgen med lette måltider og lette lege, blødkogte æg, pasta, kalaha.
Høre helikopteren lande ovre på Riget.
Har givet op.
Min far hentede mig på tankstationen i går.
Jeg sad og fik varmen inde på cafeteriet og kom til mig selv.
Jeg spiste ikke noget.
Jeg drak en kop kaffe, gik udenfor og røg på parkeringspladsen, satte mig ind igen og drak en kop til.
Så tændte jeg telefonen og ringede til ham.
De var midt i maden, men han ville komme med det samme.
Et kvarter senere kunne jeg se ham køre ind under tankstationens halvtag.
Han var i færd med at fylde diesel på, da jeg gik hen til bilen.
Han stod lidt foroverbøjet og kiggede koncentreret op på tallene, som hoppede af sted.
Han forsøgte at ramme så tæt på hundrede som muligt.
„Hatta gert tu altid,“ sagde jeg.
Jeg tror, han kan lide, at jeg kan huske sådanne ting om ham, ligesom
når jeg kommenterer, hvordan han skræller sine æbler i én lang spiral, men han vendte sig ikke om.
Jeg stod tæt på ham, og der var ingen andre lyde.
Da han havde skruet dækslet i, så han mig, og det gik op for ham, at det var mig, som havde talt til ham lige før.
„Åh, var tacS tu?“ sagde han lidt forskrækket og smilende.
„Nu ert tu troyttur,“ sagde han, da han drejede nøglen om, og vi kørte af sted.
„Ja,“ sagde jeg, „eitt sindur.
“Det føltes, som om jeg bekræftede noget, som han har gået og tænkt på.
Imens vi kørte, flyttede han indimellem sin opmærksomhed fra vejen over på mig og spurgte om, hvilke fjelde jeg havde været oppe på, hvilke søer jeg havde ligget ved.
Vi var hjemme på ti minutter.
Jeg tog et brusebad.
Vi spiste aftensmad.
Jeg fortalte, at turen havde været fantastisk.
De fortalte, at de havde hørt fra min faster, at jeg havde været forbi.
Jeg stod først op over middag i dag.
Bilen stod ikke i indkørslen.
Jeg spiste et par rugbrødsskiver
og drak en kop te og sad og kiggede ud af vinduet.
Jeg satte en vask over og tog et brusebad igen.
De er lige kommet hjem.
I morgen tager vi i sommerhus på Suduroy.
De har handlet mad ind til tre dage, de har været forbi efter øl også.
Vi har drukket gin og Schweppes Lemon i aften.
De har spillet Yatzy, og jeg har set på.
De har lagt sig nu, men jeg kan ikke sove.
Jeg går rundt i huset og ved ikke, hvad jeg skal tage mig til.
Jeg går så stille som muligt for ikke at vække dem og ser på de indrammede fotografier af mine stedsøskende på væggene inde i stuen, fra deres konfirmationer og deres gymnasieafslutninger, fra deres bryllupper og deres børns dåb.
En sær stolt følelse slår mig, da det går op for mig; her findes ikke et eneste fotografi af mig.
Det er, som om jeg aldrig har boet her.
Det lykkedes.
Før jeg lægger mig, går jeg en runde nedenunder og åbner dørene ind til mine stedsøskendes gamle værelser.
Et efter et.
De er stopfulde af arvede møbler, tunge reoler med blyindfattede glaslåger, stenborde, gulnede saml-selv-senge og -reoler.
Jeg er taget i sommerhus med min far og Jorunn.
Jeg tror, vi er taget hertil for min skyld.
Huset er lille og trangt.
Det har to små loftsværelser med skråvægge, et køkken med et lille spisebord, hvor vi kan spise morgenmad, en stue med en hjørnesofa og fjernsyn.
Der er også en udgravet kælder, men den står aflåst.
Min far har været her som barn.
Han fortæller historier fra dengang.
Hans hukommelse er helt vild.
Dér boede den og den, som han og hans søstre legede med.
I dét hus plejede der at være købmand.
Båden dernede har før ligget dér.
Om dagen kører vi bilture ud til bygder og går korte ture, ser på både, ser på huse og kirker.
Vi drak og spillede tv-banko til aften.
De synger, når de kommer i godt humør.
Det er meget smukt og rørende.
Her er dejligt.
Min far kan ikke huske, hvor vi er.
Vi var ude og køre en tur tidligere og standsede ved et bådeleje.
Nogle mænd kastede nyfangede mallemukker op på molen fra en båd, og min far nåede lige at sige: „Far ikki for nær, teir kunna smitta,“ da han pludselig fik det dårligt.
Han gik ned i knæ og tog fra med den ene hånd, som om han havde tabt al luften.
Jeg gik hen til ham og tog ham under armen og støttede ham tilbage til bilen.
Da han skulle sætte sig ind, var det, som om han ikke kunne huske, hvordan man sætter sig ind i en bil.
Han kiggede op på mig med opspilede øjne og spurgte: „Skal eg inn i bilin nu?
“ Jeg tror ikke, han kunne kende mig.
Vi er tilbage i sommerhuset.
Hans øjne farer rundt mellem Jorunn og mig.
Han genkender hende, så ser han på mig, men jeg vækker ingen genkendelse i ham, så ser han spørgende tilbage på Jorunn.
Han fortæller om, da han var barn og var her første gang.
Han var her sammen med sine forældre og søstre.
Der var en købmand, som han kan huske, og noget med en båd.
Han går hen til vinduet og leder efter steder, han kan benævne, men her er ingen steder, som han kan navnene på.
Da det går op for ham, siger han: „
Nu var ikke gott.
“Han bliver svimmel og begynder at fryse.
Jorunn og jeg får ham til at sætte sig ned og slappe af.
Vi giver ham et glas vand.
Han ser mistroisk på os og spørger utilfreds: „Vatn?
“ men tager så nogle slurke, og falder til ro.
Efter fem minutter springer han op igen og kigger rundt på møblerne i stuen og går ud i køkkenet og kommer tilbage og fortæller, at han har været her som barn.
Han går hen til vinduet og spejder efter noget, som han kan huske navnet på.
Og så, når der igen intet er, som han husker, så bliver hans øjne våde og klare.
I et lille øjeblik dæmrer det for ham, at han for lidt siden er nået
frem til samme konklusion.
„Nei, nu var ikki gott, nei,“ siger han og bliver svimmel.
Vi er endelig lykkedes med at få ham til at ligge stille.
Vi har lagt ham i sofaen og har bredt et tæppe ud over ham helt op omkring halsen.
Han har det galeste ansigtsudtryk, smiler og rækker tunge med røde kinder, og med sine arme og hænder skjult af tæppet ligner han en lille dreng, der leger med sin tissemand.
Jeg må skrive til min bror.
Jeg tror, vores far dør snart.
Han har haft det bedre i dag, men kan ikke huske noget fra i går.
Han forsvinder stadig lidt, i nogle minutter bare, men kommer hurtigt tilbage.
Han virker afkræftet.
Og rystet.
Vi tør ikke køre nogen vegne, når han har det sådan.
Det er bedst, hvis vi er i nærheden af huset.
Vi bliver en ekstra nat og tager først hjem i morgen.
Jorunn ser bange ud.
Jeg har været ude at gå en tur.
Vi må ringe til nogen.
En læge må tilse ham.
De sidder inde i sofaen og ser fjernsyn nu.
Han virker som sig selv.
De griner og taler, som om ingenting er sket.
Jeg sidder i køkkenet og ved, at jeg burde gå derind og sige, at nu skal du altså til lægen, vi må gøre noget, det er for alvorligt
til, at vi bare kan tro, at det går over af sig selv.
Men intet sker.
Jeg kan ikke rejse mig.
Jeg kan ikke sige noget.
Vi er hjemme igen.
Han har det meget bedre nu.
På vej hjem fik han et telefonopkald.
Det drejede sig om båden, nogen havde set den stikke alt for dybt.
Det har regnet meget, mens vi har været væk.
Han sukkede og rystede på hovedet og bad mig køre ned til bådelejet på vej hjem.
Båden var næsten under.
Han gik ud på bådebroen for at se, hvad der var galt.
Han kom tilbage og spurgte, om jeg ville komme og hjælpe ham.
Den elektriske pumpe var slået fra.
Han rystede på hovedet og sukkede.
„Altid er tad okkurt!
“Vi gik ombord.
Han gav mig en øse og begyndte selv med håndpumpen.
Vandet stod op under bænkene.
Jeg stod foroverbøjet og øste ud over rælingen.
Han stod og kiggede tomt ud i luften, imens han pumpede som et stempel.
Efter ti
minutter spurgte han, om jeg ville tage over.
Jeg havde svært ved at finde rytmen, efter fire-fem minutter kunne jeg ikke mere, jeg var ved at kaste op.
Det var fint, sagde han, han var klar igen.
Så tog han ti-femten minutter mere.
Min far er en maskine.
Jeg ville ønske, at det ikke var nødvendigt for ham.
Han virker stadig rystet og lover at gå til lægen, men jeg tror ikke på ham.
Han nikker og smiler med lukket mund.
Han blinker tungt med øjnene og siger bare: „Ja, ja,“ ligesom når han træder vande i en samtale om vejret eller fiskeri.
Jeg må skrive til min bror igen.
Min far har set til båden.
Der er kommet vand i motorolien.
Hydraulikolien skal skiftes.
De siger regn senere, det må ordnes nu.
En mand kommer i eftermiddag for at se på det.
Jorunn og jeg er enige, det ville have været bedre, hvis den bare var sunket.
Han sidder tavs og hører på os, smiler høfligt: Vi ønsker ham det bedste ved at ønske ham det værst tænkelige.
Han har haft båd hele sit liv.
Passet den, sørget for den og betroet den sit liv.
Han har aldrig lært at svømme.
„Hvat skal eg gera?“ spørger han, og vi har ikke noget svar.
Der er ingen, som vil købe en træbåd længere, og han skylder stadig for den.
Der er ingen andre måder for ham at blive gammel på, han må arbejde sig ihjel.
Han er ikke lige så rystet længere.
Nu er det båden, som optager ham.
Hvad end det var, som skete, så er det fjernere nu.
Vi har fortalt ham, hvordan han opførte sig, og hvad han sagde.
Men jeg er bange for, det beroliger ham.
Han vænner sig til noget frygteligt.
Han siger, at han har det fint nu.
Der er ikke noget i vejen med hans fysik.
Han klarede at stå ved håndpumpen længere end mig.
Han mener, at det beviser noget.
Jeg ved ikke, hvad jeg skal gøre.
Jeg kan ikke hjælpe ham.
d. 27. august Er stadig øm og stiv fra pumpen i forgårs.
Jeg lånte bilen i dag og har bare kørt uden rigtig at vide hvorhen.
Da jeg kom tilbage efter et par timer, stod min far i indkørslen og kiggede op på fjeldet.
Imens lavede han nogle roterende bevægelser med skuldrene.
Han havde været inde hos gæssene.
Han havde ondt.
Det var, som om noget sad i klemme bag skulderbladene.
„Ah!“ sagde han og smilede.
Jeg spurgte, om han var ok.
Han lod skuldrene falde på plads igen og sagde, at det ikke var noget særligt, gigten bare.
Vi satte kedlen over.
Min far tog en kagedåse frem fra hjørneskabet.
Imens vi lod teen trække,
kiggede vi ud af vinduet; min far ind af fjorden, jeg op mod hammeren på den anden side af bygden.
Han tog sin venstre hånd op til sin højre skulder og pressede den ind mod kroppen.
Jeg spurgte, om det skyldtes pumpen, men han rystede bare på hovedet.
Han virker til at være træt af at tale om sin krop og sit helbred.
Det er uvant for ham.
Jeg tror, han føler det som en anklage.
Jeg rejste mig og åbnede vinduet for at ryge.
Han spurgte, hvornår jeg havde tænkt mig at stoppe.
Jeg smilede og havde ikke lyst til at svare.
Hans blik var stift et øjeblik, så smilede han og lukkede øjnene tungt.
Trækket fra vinduet fik Yatzy-blokkens sider til at blafre.
Jeg bladrede igennem den.
Min fars håndskrift er så sirlig og slynget.
Initialerne.
Tallene.
Stregerne.
Inde i kolonerne.
Præcisionen er vild.
På de ubrugte sider var der dybe aftryk fra de foregående pointindføringer.
Jeg kommenterede hans håndskrift og sagde, at den var grim.
Han smilede og løftede øjenbrynene.
„Nå, heldur tu ta3,“ svarede han.
Jeg børstede mig om munden for at vise ham, at han havde krummer om sin.
Han børstede sig ihærdigt om munden, som om det var farligt at have dem siddende der for længe.
Bagefter tog han sig til skulderen igen og fortalte, at Jorunn havde købt æbler, og spurgte, om jeg ville have et.
Han hentede to og satte sig til at skrælle det ene med en foldekniv.
Han roterede æblet og trak knivbladet i et støt tempo ind imellem den bleggule skal og frugtkødet.
Og det lykkedes ham at skrælle æblet i én lang spiral.
Han så op og smilede.
Han er så omhyggelig i alt, han foretager sig.
Til aftensmaden tog han sig til skulderen igen.
Og Jårunn lagde mærke til det.
„Hvat feilar nu?“ spurgte hun.
Han kiggede først på mig og lod så blikket falde ned i sit skød.
Han rystede på hovedet, men sagde ikke noget.
Jorunn kiggede på mig og smilede opgivende.
Han har ondt, det er jeg sikker på, men han rystede igen på hovedet, forsøgte at grine og slå det hen og sagde, at det har været værre før.
Jeg har været på Kalsoy i dag.
Jeg tog bilen med færgen over til Sydradal og kørte til Trøllanes.
Jeg gik ud til fyret på øens nordlige spids.
Det lå badet i smuk hvid tåge, den var levende og tyk.
Jeg havde ingen fornemmelse af, hvor langt ned der var.
Der var også mange turister derude.
De havde alt for store kameraer med sig.
På vej tilbage drejede jeg af i tunnellen til Mik-ladal og fulgte en uasfalteret sidevej, som endte blindt i en ubebygget dal.
Bagefter kørte jeg ned i Mikladal for at se den nyopførte statue af Sælekvinden.
Hun står nede i brændingen og ser op mod bygden og øen, hvis mænd og drenge hun ifølge sagnet har forban-
det.
De skal styrte ned fra fjeldene, når de er efter fugle og får, falde overbord og drukne, når de er til søs.
Først når de døde sønner og fædre er så mange, at de arm i arm kan nå hele vejen rundt om øen, vil forbandelsen blive ophævet.
Inden færgelejet kørte jeg ind i et sidste stenbrud.
En lillafarvet jeep stod i en grøn sø.
Den havde ingen hjul.
Undervognen rustede bort nedefra og op.
Alle ruderne var knuste.
En stor betonklods lå mast ned i bilens tag.
En maskine må have sluppet den med vilje.
Jeg glæder mig til september i København.
Men jeg kan ikke slippe for tanken; jeg flygter fra et ansvar, som er mit.
Tingene er så direkte heroppe.
Elvis jeg blev, kunne min far blive ældre.
Jeg tænker meget på at cykle.
Jeg glæder mig til at cykle igen.
Cykelstien fra Planetariet op til Dronning Louises Bro, ved Vester Søgade, Nørre Søgade, det er den bedste strækning, jeg kan komme i tanker om.
Asfalten er så blød, at det næsten føles, som om det går ned ad bakke, uanset hvilken retning man cykler.
Og Glyptoteket.
Vinterhaven.
Og det lange lyseblå rum bag festsalen, at gå ind mellem de fritstående buster, de romerske drenge, de romerske kvinder, kejserne.
Jeg glæder mig til at gå rundt om dem, være i øjenhøjde med dem, gå tæt på et ansigt, se på ansigtstrækkene, efterligne dem og være et spejl for dem og pludselig føle en samhørighed med dem, forstå, at de var levende engang, hugget efter nogen, og pludselig
føle en ængstelse.
De kunne vågne til live igen.
Jeg er gået alt for tæt på.
Jeg forstyrrer nogen.
De kan slå øjnene op og gøre mig helt forlegen; jeg er kommet alt for tæt på et andet levende menneske.
Jeg sidder nede i kælderværelset og skriver det her.
Jeg sidder i vindueskarmen og ser ud over bygden, når jeg holder pause.
Her er ingen cykler.
Det bliver mørkere allerede, sommeren er snart slut.
Klokken er lidt over to om natten.
Skyerne er utætte.
Det regner ikke længere, men skærverne i indkørslen er stadig våde og glinser.
Gadelygterne i bygden bliver ikke tændt før september.
Der er lys i et par vinduer.
Nogle sidder oppe og ser fjernsyn, og deres vinduer flimrer.
Jeg har siddet hernede i nogle dage og skrevet mine noter fra mine notesbøger over på computeren.
Jeg er snart færdig.
Det var ellers min plan at vente med at gøre det, til jeg kom ned til Danmark igen.
Det føles forkert, det jeg gør.
Og hvor jeg gør det, her i hjørneværelset, lige under min far og Jorunns soveværelse, imens de sover, det gør det ikke bedre.
Det var Jorunn, som insisterede på, at jeg skulle sætte mig herned for at skrive.
Her var der arbejdsro, sagde hun.
Min far og jeg bar et bord herned.
Jorunn fandt en lampe til mig.
Hun lavede kaffe og fandt et askebæger frem.
De hader begge, at jeg ryger, og nu sidder jeg hver nat og ryger ud ad vinduet.
Jeg har været i gang, siden vi kom hjem fra sommerhuset.
Jeg er snart færdig, tror jeg.
Jeg har delt teksterne i to dele.
Det er for min fars skyld, at jeg har arrangeret det sådan.
Jeg vil gerne give ham et landskab.
Jeg rejser om tre dage.
Snart har jeg været her i halvtreds.
Min far siger, han håber, jeg kommer til at savne ham.
d. 1. september
Jeg har talt med min far.
Han har ikke været hos lægen.
Det er ikke sket igen.
Han fortæller, at han er begyndt at drikke mere vand og passe på med at spise for fed mad.
Han holder sig fra spiritus.
Han forsøger at berolige mig, og det lykkes.
Jeg er lige trådt ind ad døren.
Der er kommet et postkort fra Isidora.
Hun skriver om sin søster og om musik og om en komponist.
Hun sludrer så lykkeligt og slutter med at skrive:
Jeg vågner i min seng i den lilleferielejlighed & kan se havet fra sengen, glitrende.
Er desuden blevet forkølet på det rigtige tidspunkt, jeg pudser nase i havet.
På postkortets forside står der med store lyserøde
bogstaver ZADAR hen over små fotografier af en pool, nogle blomsterkranse, en solbrun familie, som ler ind i kameraet, en ildrød sol, som er på vej ned over en landsby.
Jeg tror, Zadar ligger i Kroatien.
Jeg kan ikke se, hvornår postkortet er sendt, stemplet er udtværet og ulæseligt.
Jeg
forestiller mig, at hun skrev det, dén dag hvor jeg blev fanget i uvejr og blev syg, og at det har taget helt til nu for postkortet at nå frem.
Hvor jeg glæder mig til at se hende igen, se alle mine venners ansigter igen, grinende og lykkelige, sammen.
Jeg er bange for, at jeg brister i gråd og aldrig holder op.
Tak for, at I læste med, for jeres tid og umage:
Ida H, Claus, Karl, Bendik og Julie.
En særlig tak til alle fra skolen: mine bedste venner.
Altid en stor tak til Lone.
I er mig alle uundværlige.

Jeg var med bussen på vej et sted hen på Fyn.
Bussen holdt ind til siden og uden for ruden stod en hvidhåret mand og kiggede ind på mig.
Jeg kan ikke forklare hvorfor, han lignede så mange andre mænd, men da bussen satte i gang igen, havde jeg en uhyggelig følelse af at transportere noget med videre, som tilhørte ham.
Den følgende tid fik jeg stadig sværere ved at koncentrere mig om noget andet.
Jeg kunne ikke lade være, jeg forsøgte at kalde hans ansigt frem.
Det føltes som noget fra en drøm, stod helt tydeligt for mig uden jeg kunne udlede en eneste detalje.
Fra hans drømmeansigt opstod anelsen om en gård.
Det var en trelænget gård, og jeg forestillede mig, hvordan muren stod glat og stille om natten.
Jeg ville gerne have glemt ham, men han blev ved at sitre underligt omme fra min ryg.
Jeg blev forfulgt, men det var mere end det, forfølgeren var trådt ind i mig og spejdede bagud efter sig selv.
Det stod på i nogle uger, så indså jeg, at jeg måtte tage tilbage til det sted, jeg først havde set ham.
Fra Nyborg station gik jeg ad den øde allé ned mod byen.
Jeg købte en øl på et pizzaria og satte mig på en plads overfor slottet og drak den.
Det var varmt.
Der var kun få mennesker ude.
De gik omkring i mindre grupper eller satte sig i mindre grupper med deres is.
Det lave vand i voldgraven stod meget stille, nok til at man kunne se, at guldsmeden bragte det i bevægelse med sin landing.
Et kuld ællinger lå tæt op ad hinanden på en solvarm sten.
Så hankede jeg op i mig selv, gik afsted for at finde den bus jeg i sin tid havde taget.
Jeg så ham selvfølgelig ikke igen.
Jeg kørte hele vejen til endestationen.
Chaufføren drejede overkroppen bagud mod de ellers tomme sæderækker og sagde, at jeg forstod at få det bedste ud af en varm dag, da det gik op for ham, at jeg havde tænkt mig at køre med tilbage mod Nyborg.
Vi var næsten hele vejen tilbage, da jeg pludselig måtte fægte op og bede ham standse.
Der var en gård derinde, jeg skulle af her.
Inde på gårdspladsen ringede jeg på døren.
Ingen svarede.
Anne-Mette, Henrik, Emma og Lukas, stod der på dørskiltet, men ingen af de navne stemte med noget af det, der sitrede i mig og gjorde mig bange.
Hvordan kunne jeg være sikker på, at det var gården fra mine syner?
Jeg satte mig ned på en bænk og lukkede øjnene, så begyndte tingene at komme hjem.
Derovre må laden have ligget, den er siden revet ned.
Og derovre må hesten have gået, Turner.
Kurt,
sådan hedder han, må have været arbejdsgiver, men han må være blevet det forholdsvis sent i livet, for rollen er ikke rigtig trængt ind i
ham, men ligger skinger og truende på overfladen.
To ansatte, Lars og Fatih.
Om natten er murene glatte og stille,
myggene sværmer, busserne er i laden.
Kurts Busservice, sådan hedder hans firma helt enkelt.
Om natten står busserne i laden, der er en, der ligger vågen, det er Maggie.
KURT
Det er hen på morgenen.
Kurt er alene på kontoret.
Der er hedt.
På væggen hænger en kalender fra et dyrt undertøjs-mærke.
Maggie fik den i en butik og vidste ikke andet, end at give den videre til Kurt, som på sin side ikke vidste, hvad han skulle gøre, andet end at hænge den op.
Han forstår ikke billederne, han synes de er kolde, og det forvirrer ham at tænke på, hvad Maggie tænker, at han tænker om dem.
Var det hendes oprigtige mening at gøre ham glad eller bare vise sig fra en generøs side?
Skulle han forstå det som et tegn på ringeagt og blive stødt?
Skulle han have afvist gaven?
Var det ment som et spørgsmål og hvilket?
Han glemmer at skifte måned, har januar hængende helt ind i maj, og fumler sig så frem til den rette kvinde med et distræt hastværk, klar til at vende sig og svare nogen, at han ikke selv ved, hvad han laver, at han er uskyldig i denne sag.
Så tager han telefonen og forklarer for fjerde gang en vis Henrik Mikkelsen, at han først behøver betale ved ombordstigning og godt kan reservere de forreste sæder.
Kurt er altid
urolig omkring telefonen.
Når den ringer, føles det som en metaltråd op langs rygraden, og når den ikke ringer, venter han.
Han snakker meget højt ind i røret, rejser sig og bevæger sig frem og tilbage i den lillebitte halvcirkel ledningen tillader, trækker næsten telefonen med sig udover bordkanten og fumler den på plads igen.
Han har tillagt sig den vane at banke i bordet med flad hånd efter endt samtale, det er nødvendigt for at forstå, at samtalen har fundet sted.
Det er let fuldstændig at miste orienteringen, bytte rundt på navne og tider.
Det er sket, at han efter en samtale må konstatere, at han ikke kan huske et ord af, hvad der blev sagt.
Så må han ringe tilbage, beklage meget, at han fik væltet en kop kaffe udover sine papirer, eller, hvis han helt har glemt at høre efter hvem der ringede og hvilket nummer de gav, må han bare satse på, at det går.
Han er gået ud i laden nu.
Det er et meget stort rum, som han er gået igennem og helt ned til endevæggen, hvor halmballerne står i stabler.
De var købt til Turner, men pludselig døde hun.
Pludselig, synes Kurt, selv om Turner var gammel og hendes pels var gråstænket, selv om han aldrig red hende mere, men nøjedes med at give hende seletøjet på og trække hende langs markerne og ind i skoven.
Til Maggie sagde han, at han fortsat red, han kunne ikke bære at indrømme Turners svaghed.
Han hemmeligholdt hendes alderdom, ikke mindst for sig selv, eller snarere; han delte sig i to: den Kurt, der forstod at trække og kærtegne sin gamle hest og sige farvel, og den Kurt, der ikke forstod eller havde glemt, hvad det betød.
Særligt om vinteren, hvor kulden i laden er større og mere klangfuld end den udenfor, men selv nu, i den lunkne og stillestående luft, mærker han en højtidelighed herinde.
Så må Maggies misbilligelse være hvad den er, for Kurt har gjort noget, han ikke troede, at han kunne.
Han blev ved.
Før han
kom her, var der ikke andet end flakken.
Han var knap nok en mand, han havde ikke andet end sine hænder, og de duede ikke til noget.
Han kunne forelske sig i de fleste, Maggie blev det så, den sidste i en lang serie.
Han levede sit liv om natten, mødte nye venner som alle drømte om hurtige penge og kærlighed, noget at give sig til, men ikke det de blev budt.
Sengene skiftede, den sene nats ideer virkede anderledes besværlige om morgenen, hvor skulle man starte, han gik hjem med en tynd, allerede bleg eufori og hjemme kom mistanken; Ingen elsker mig, jeg er paria?
Så måtte han ud igen.
Hans kone, Ulla, hun levede med det, hun ventede sig ikke mere af en anden mand, og frygtede for at skifte Kurt ud med en, der var mere hjemme, for hun elskede timerne alene om aftenen og sengen, der var stor og fredfyldt uden en mand.
Hun havde regnet på det, og selv om han drak for en stor del af sin svingende indkomst, var hun stadig bedre stillet i ægteskabet end ved skilsmisse.
Desuden satte hun pris på, at der altid var øl i køleskabet, og da Maggie kom ind i billedet, var det først og fremmest udsigten til færre, næsten ingen penge, dernæst et spørgsmål om ære og om at føle sig ydmyget af Maggies yngre krop, der fik hende til at kaste sin rugbrødsmad i hovedet på Kurt, som stod og måbede, indtil han pludselig blev vred og råbte, at hun selv havde skabt ham sådan.
Kurt sætter sig på en kasse.
Han fylder lungerne med varm luft, holder på den, slipper.
Det er det vigtige tidspunkt på dagen.
Runden i laden.
Det er her, han forstår, at han har levet, har haft noget i hænderne.
Så ringe har jeg ikke været.
Ikker« ringe.
Han når denne mening hver dag.
Han må ligesom rive den til sig fra en brand, og bære den som man bærer et uskyldigt barn, væk, på tilstrækkelig afstand af branden, så han kan få sine to minutters fred.
Så tænker han på overskuddet og bliver sit hektiske, ængstelige jeg igen.
Firmaet har haft tre gode år i træk, han har efterhånden ret meget stående, og det gør næsten ondt i ham for at få pengene investeret.
Men det skal ikke være hvad som helst.
Han vil ikke investere i fortiden, han drømmer om noget helt nyt.
Ude på gårdspladsen er der tæt og stille af sol.
Kurt standser op, et øjeblik står også hans bevidsthed stille, er en eneste solrig ødemark, så med et skvulp sætter den i gang igen.
Han går hastigt mod kontoret, og derinde cirkler han lidt omkring, før han lader sig dumpe ned i lænestolen.
Han er som regel på kontoret eller ude, først ud på aftenen, når han er træt nok til at falde omgående i søvn, trækker han gennem hovedhuset og ind på soveværelset.
I går besluttede han mod sædvane at tilbringe aftenen inde i stuen sammen med Maggie.
Det var tydeligt, at hun ikke brød sig om det.
Hun sad meget stiv i sofaen og sendte ham indimellem et sideblik, sådan som en fiskehejre kan gøre det, uden at bevæge noget andet på kroppen.
Han ville sige noget, binde dem sammen i rummet, men allerede inden han nåede at tænke et ord, havde Maggie suget det til sig og ind i sin tavshed.
Det sitrer omkring telefonen.
Kurt bliver svimmel, det er som
om alt det, der ellers er holdt inde og på plads i reolens ringbind, årsregnskaber, kundelister, sætter i bevægelse, skrider ud.
Når han sad i skolen og skrev i hæfte, holdt han øje med at ordene blev, hvor han satte dem.
Hvis han ikke holdt øje, kunne de begynde at skrive frit efter hans hoved.
En dag skulle lærerinden have hæftet med hjem over weekenden, og han lå i sin seng og tænkte på, hvad hun ville finde i hæftet.
Han sov og vågnede med en anelse om at lærerinden havde våget over hans seng hele natten.
Det var dér, han begyndte at frygte for sit ansigt, hvis hans ansigt skrev for de voksne, mens han sov.
Dagen er efterhånden løbet helt fra ham.
Han har ringet rundt, jævnført opkaldene med en liste, han har liggende på skrivebordet, streget ud på listen, og alligevel kan han ikke helt ankomme, hvad er det egentlig, han har lavet og hvad er det, han skalp
Han stirrer ud på æbletræet som om dét kunne fortælle ham, hvad hans pligter er.
Men på den anden side ved han det godt, at han skal nå Sparekassen i dag, det kan ikke udsættes længere.
Han slår en runde.
Havde håbet at finde Lars i værkstedet, så han kunne fortælle ham alt det, han hader ved Sparekassen.
For det første er der den småsnak de ansatte imellem, som ligesom suges indad og tilbage i deres ballonhoveder efterhånden som man passerer fra indgangen til kassen, så der så, når man står der, er så stille, at man kan høre støvet.
Og så er der det ulækre gulvtæppe, Kurt får en fornemmelse af fugtigt rugbrød.
Engang, de begge stod og ventede ved mekanikeren, gjorde hans rådgiver sig morsom over de gamle, der stadig gemmer
penge derhjemme.
Jeg kan gøre, hvad jeg vil, tænkte Kurt.
Han var i færd med at sprætte madrassen åben, da Maggie pludselig stod i døråbningen og gloede på ham på en måde, der sugede hans blik ud af ham selv og ind i hende, så han kunne se sig selv stå som en galning med hævet kniv.
Det bedste han kunne finde på, var at stå helt stille.
Så vendte Maggie sig om for at gå, men lidt nede ad gangen vendte hun igen sit ansigt mod ham for at tale: Du syr den selv sammen igen, sagde hun hårdt.
I nogle meget levende billeder så Kurt for sig, hvordan hun ville finde pengene og kaste dem i kaminen for at straffe ham for det noget, han ikke forstår, men forstår at han altid er anklaget for, så han gemte pengene et andet sted og syede madrassen sammen igen.
De følgende måneder tjekkede han ofte om der var tegn på at Maggie havde forsøgt at genåbne madrassen.
Han synes, det er koldt af hende, kærlighedsløst, at hun ikke har villet vide, hvor mange penge, han ville have syet ind.
Det gik fint nok i Sparekassen.
Han skulle egentlig bare indløse en check og forstår ikke den følelse, han altid får, af at skulle stå skoleret.
Det er ham, der har banket noget op fra bunden, han laver overskud, og alligevel føler han sig underlegen over for de mennesker inde på hovedgaden med deres budgetkonti og seriøse miner.
Han lægger røret på, det var Bent.
Han ville høre, om Kurt ville med ud i aften.
Kurt nåede at håbe, at det bare skulle være de to, men selvfølgelig måtte han tage russeren med i købet.
Russeren, eller han er jugoslav, men alle synes han er russer, kom til Nyborg ud af ingenting sidste sommer.
Pludselig var han allevegne og bar sig ad som om hans tilstedeværelse var naturlig.
Jovan hedder han egentlig, og det, han vakte i Kurt, var en umiddelbar voldstrang, som Kurt nu anspændt afventer, at Jovan selv begrunder.
Han er stadig mærket af en episode sidste sommer.
De var nogen, der var gået med Jovan hjem for at drikke videre.
Det
var sent på natten, der var en ør, udkogt stemning.
Så løb de tør for alkohol, rusen fes langsomt fra dem, morgengryet tog til.
Ghita og Lene var der, Bent og hans fætter.
Det var længe siden, nogen havde sagt noget, det var vel tid til at bryde op, men alle håbede, at ingen ville tage det skridt og forvandle natten, som havde været god mod dem, til en lang og ensom dag.
Pludselig kom Jovan tilbage fra køkkenet, stak et bundt krydderurter op under næsen på Kurt og sagde smell.
Det kildede intenst fra næsen op i panden, Kurt sprang op og fægtede vildt om sig, det føltes som om han havde myrer i hovedet.
Noget gik løs i forsamlingen, de grinede og grinede, og hver gang latteren klang af, var der en, der begyndte igen og rev latteren løs i de andre.
En vidtstrakt og lykkelig foragt greb dem, Kurts angst, Kurts lille komedie var bare den bagatel, de havde brug for, pludselig var der ikke en eneste ting, der ikke var lattervækkende.
Han følte sig tilintetgjort.
Han ville gå men vidste, at nederlaget så ville være så meget desto større.
Der var ikke andet for end at lade latteren, der havde ham som ubetydeligt forlæg, rulle ind over sig.
Og nu er det blevet sådan, at han må acceptere at drikke med Jovan, hvis han vil drikke med Bent.
De to har slået sig sammen om nogle projekter.
Mere kan Kurt ikke få at vide, og han er led ved Bents nye læderjakke og det drilske smil, der kom til ham sammen med jakken og de nye projekter.
Bents ansigt er grødagtigt ovre ved pladespilleren.
Kurt må opgive at fokusere, han får kvalme, hvis han prøver.
Han rækker ud efter øllen og hånden er som en sløv bisværm.
Han fornemmer godt, at Lene rykker tættere på og husker duften af ristede te-boller, der spredte sig fra køkkenet, sidst han havde overnattet hos hende, en hjemlig duft der pludselig skævvred alting og fik ham til at ækles ved hende.
Køkkentaburetten føltes absurd lille under ham, da han forsøgte at få bare lidt af den tørre bolle ned.
Han mærkede allerede det spottende blik, Sofie ville sende ham fra køkkenvinduet, når han hjemme igen nødvendigvis måtte skrå over gårdspladsen for at gå direkte på kontoret.
Sofie, hans forvoksede barn.
Da hun endnu ikke var flyttet, så han hende sidde og hænge i køkkenet hos Maggie og tænkte hvornår, hvornår flytter hun, men nu, hvor hun endelig er flyttet, ved han ikke længere, hvad livet er.
Han åbner indimellem døren ind til hendes gamle værelse og savnet kommer - ligesom
når man åbner døren til en sauna — i et tungt slag til ham, så han snapper efter vejret og trækker døren til sig igen.
HVAD
MED
QUEENS
, råber Bent ovre fra anlægget.
Lene griner og ligner en dej, der har hævet for længe.
En diffus afsky eller er det det, man kalder begær, snurrer i Kurts pande.
Med en flad, sofapruttet vrede ser han Jovan og Marie rejse sig og sprælle til en sang, der vist nok handler om cykler.
Det føles som at være lukket inde i en termokande.
Som at skrige inde fra et aflukke, men udefra høres bare en svag piben.
Lene, smisker han med ansigtet helt op i hendes, jeg føler mig som indeni en termokande.
Hun kigger adspredt på ham, griner igen sit dej-grin og så synes Kurt også selv, det er sjovt, at det egentlig er godt fundet på.
Han kommer pludselig i humør.
HEY BENT BENT SKAL
VI IKKE VIDERE PÅ PHØNIX råber han.
Det er nat, men tynd nat, næsten morgen, da Kurt på en måde - han vil selv glemme hvordan, så vi må se ham udefra -bevæger sig hjem gennem byen, over villakvarteret og ud i Nyborgs periferi, hvor gården, busserne, laden, Maggie, tomheden, som Sofie gav ham, da hun flyttede, hvor alt, der er hans, er.
Det er ved hjertets indsats, ved en usigelig viden om hvor han hører til, at han finder sengen, og med en langsom, næsten blodtung ide om, at han er Kurt, falder han ind i den larmende søvn, der vækker Maggie.
MAGGIE
VAGNER
Er du vågen Maggie?
Jeg har længtes efter dig, fortæl mig noget.
Jeg tror, din mand vækkede dig med sin snorken.
Han lugter af værtshus, men du er måske mere optaget af noget andet?
Maggie sætter sig op i sengen, hun ser på Kurt med en kort bitterhed, så er det forbi.
Hun ser ikke men mærker, at æbletræet står i blomst bag hendes ryg, og at solen allerede bager på tagpappen.
Der er en vending, at have det som blommen i et æg, det skulle være en god ting.
Maggie ved ikke, hvad morgenen er, nu morgenen ikke er at vente på, at Sofie vågner og befrier hende fra at finde på noget selv.
Hun sætter vand over til kaffe og alt i hende trækker mod venstre og den vej, hvor Sofies værelse stadig er, men tømt for de ting, Sofie selv fandt betydelige nok til at tage med sig.
Det gør ondt, når Maggie tænker på sengebordet, som hun malede i Sofies tre yndlingsfarver, blå, rød og gul, og gav
hende i attenårs fødselsdagsgave, og som stadig står derinde.
Hun kan ikke med rimelighed bebrejde
Sofie noget, hun har prøvet.
Hun er gået så langt som til fødslens smerte for at finde et punkt, hvorfra hun kunne åbne vreden, men det stopper der, hvor hun igen må fremkalde møblet for sig og forstå hvilket helt igennem uskønt resultat, der kom ud af hendes forhåbninger.
Alligevel gør det ondt, når hun tænker på at sengebordet står derinde i stilheden.
Skuffen er tom, hun har tjekket.
Hun måtte vide, om den var tom eller fortsat holdt på noget.
Hun drømmer dem frem, de ting Sofie kan have haft liggende der.
Nogle armbånd i læder, vigtige breve.
Minder, amuletter af den slags ingen andre kan forstå betydningen af, en tom cigaretpakke fra en bestemt aften, et bolsje smeltet ud i en papirspose.
Kedlen koger og siger sin pibelyd.
Maggie forestiller sig og kan ikke undgå at smile, at det er Kurt, der ligger derinde og piber for at hun skal lukke ham ud.
Der er et spørgsmål - elsker hun Kurt - som for længst ikke længere er et spørgsmål men sin egen celle, der har delt og delt sig uden at gå i stykker.
Hun sorterer det under dumme tander.
Dengang hun altid var i pengeproblemer, kunne hun ikke stoppe med at tænke på, hvad de penge, hun havde i dag, kunne have købt hende for nogle hundrede år tilbage.
Det er et andet eksempel på dumme tander.
Hun sætter sig med kaffen og bladrer i avisen.
Minearbejderne strejker i England, der står Thatcher har sagt hun personligt vil sætte en stopper for det.
Strejke og demonstrationer i Polen.
Hun kigger længe på billedet af en mand, der holder et skilt op, billedteksten fortæller, at der på skiltet står brød og frihed.
Mandens ansigt indtager hende.
Det har en ro, som hun tænker må komme af, at han med ordene brød og frihed
har sagt, hvad han ville.
Et øjeblik ser hun køkkenet igennem mandens sikre ord og køkkenet bliver sært, det ligesom vælter lidt.
Der er også en artikel om den kommende landsdækkende kanal.
Det skal være mere lokalt, står der.
Hvis der er noget, Maggie ikke vil vide mere om, er det Fyn.
Engang fortalte Kurt hende, at han i sin tidlige ungdom havde set en sød tøs fra Kerteminde og sommetider kommer de ord — en sød tøs fra Kerteminde — op i hende som et neonskilt og hun kan næsten ikke komme frem for det.
De kærester hun selv havde før Kurt, står for hende som en række underlige spørgsmål.
Der er spørgsmål, men om hvad?
Der var én, der tabte en blomme og lignede en abe, da han med armene ned foran sig satte igennem stuen efter den trillende frugt.
Der var én, som havde smukke triste øjne, da de sad sammen på en bænk.
Hun havde set en anden, mens han var i Paris og måtte nægte at tage imod hans hjembragte gave.
Jeg vil ikke gi’ dig den nu, sagde han så, og hun forstod først da, at han nogensinde havde ment noget alvorligt.
Nej, hun er slet ikke lavet til at leve med en mand.
Morgenen bliver stadigt mere solmæt, og alt hvad hun gør, gør hun med en bange anelse om at Kurt kunne vågne, kunne komme til hende og forstyrre hendes bane.
Maggie vender igen skeen for at undersøge, om hun har fået skyllet den helt fri for grød, men glemmer at det var formålet, glor længe på den skinnende dims og venter, at den på et tidspunkt selv vil løfte hende ud af hendes undren og videre.
Så ryster hun heftigt på hovedet, fører skeen ind under strålen igen.
Hele vejen rundt om huset ligger stubmarkerne.
Der er et enkelt lavt træ i markskellene her og der, men ellers helt plant og maskinskåret.
Maggie tænker på anstalterne, hvis de stadig hedder sådan, et galt liv holdt inde på et firkantet værelse, og hun ser udover landskabet, som er skåret op i firkanter, og kender snart ikke forskel på inde og ude.
Hun kom til, eller hun kom til med vilje, at tage et ugeblad med hjem fra frisøren forleden.
Håret havde hun forsømt i flere år, ladet det blive tjavset og tørt, og desto mere frygtet det tidspunkt, hvor hun skulle møde frisørens blik i spejlet.
Da hun så sad i frisørstolen, så hun pludselig klart sine flossede neglebånd og forsøgte at skjule flest mulige fingre bag ugebladet.
Hun forsvandt hen i en enfoldighed, der syntes
nødvendig for at berettige hendes dårlige hygiejne, lod blikket sejle og godtog en hvilken som helst idé fra frisørens side, både det ene og det andet kunne være det samme, højt hår eller langt, og når først hun havde gjort sig selv til idiot kunne hun lige så godt putte bladet i tasken og med lethed have hævdet, at hun simpelthen ikke forstod, at man ikke måtte.
Hjemme satte hun sig rasende til at læse om sæsonens hatte, og for hver hat hun læste om, snævrede raseriet sig ind og blev mere og mere spidst.
På en måde var det nemmere dengang Sofie var lille, og Maggie
altid havde hænderne fulde og var besvimelsen nær, når hun om aftenen lagde hovedet på puden.
Nu bliver hun grotesk af alle de drømme, hun har tid til at drømme.
Hun kan forestille sig et helt rum bare med hatte, alenlange hylder med hatte i rød velour og hatte, der skal sidde på skrå, lange elegante cigaretter og blomsterdekorationer, der nærmest som en drages gab åbner sig for foden af et bredt trappeparti og øser røde og orange blomster mod hende.
Hun kan forestille sig en helt anden kvinde, som skal være den kvinde, hun kunne være blevet, hvis bare alt var gået lidt anderledes, og denne kvinde er endnu meget smuk, og ikke som hun selv tværet ud aflivet, og denne kvinde er frem for alt rolig og har ikke travlt med at svare, hun trækker ordene op fra et blødt vand, sænker sit tov og henter de ord op, der er blevet hos hende, og det er simple ord: cykel, gåsehud, badebro.
De værste fantasier er dem, der angår hvor lidt der skulle til, for at alt var gået anderledes.
En tøven en aften, en pludselig, men ligegyldig hændelse, der havde ført hende i en anden retning og ikke til sidst ind i armene på det liv, hun opfatter som begyndende med Kurt.
Hvad skal hun gøre?
Hun kan søge langt tilbage.
Meget omhyggeligt og for at forsinke dem, forme munden omkring de ord, der ellers løber alt for hurtigt fra hende, og som tilsammen udgør hendes første minde:
Hendes hår er flettet, alle er samlet i kreds om hende, voksne og velsagtens børn, men børnene ænser hun ikke, det er havet af voksenansigter opløst i rørelse, der sætter sig i hende, som en grumset og varm tone resten aflivet.
Strengt taget ved hun ikke, hvor længe de opholdt sig i bunkeren, hun har ikke nogen at spørge.
Men hun føler det sådan, at hun underholdt kredsen i timevis.
Hun spillede hest og rytter og hund i én, forskrækkede sig selv og for op, når hunden bed hesten i benet, brød så ud i sang.
Selvfølgelig forstår hun nu, at den hengivelse, de voksne viste hende, var en hengivelse til selve livet, barnet som sådan, og at hun måtte føle sig svigtet, da alarmen var ovre og alle igen vendte ansigtet fra hende.
Men hun forstod også allerede dengang, at hun havde skabt en kunstner, at ikke hvem som helst kan få de voksne til at elske et hvilket som helst barn.
Kort efter sluttede krigen og det er altså hendes eneste eget minde om den.
Alt andet måtte hun lære sig efterhånden, trægt eller i stødvise chok tage ind og igen afstøde.
Skuffen binder og kalder hende tilbage, hun har flere gange bedt Kurt om at ordne det, men han kan ikke fatte interesse for noget, som ikke er mekanisk, og det falder ikke Maggie ind at forsøge at løse det selv.
Hun accepterer at stå hver dag og flå i skuffen og lægger det til den sag, hun i tavshed fører mod Kurt.
Hun løfter telefonen fra væggen, trykker de første tal ind og fortryder, ser frem for sig og prøver at forme den sætning, der skal begrunde opkaldet.
Jeg ville jo høre hvordan det står til i Odense, hører hun sig selv sige og græmmes.
Hun føler sig som klippet ud af et katalog.
Som om nogen har skrevet henover hendes kærlighed og med ét gjort den stiv og dum.
Hun så en død and på vej hjem fra Brugsen.
Den lå på grusstien ned mod huset, og lå der ikke, det tror hun da ikke, på vejen ud.
Hun forstod ikke, hvorfor den var der.
Der er ikke noget vand i nærheden, der plejer ikke at være nogen ænder.
Mindst af alt forstod hun, hvorfor den var død.
Det er svært at acceptere.
Hun blev forvirret.
Stod stiv og så til, at det runde og glatte bryst virkelig ikke bevægede sig.
Nej, jog det ned i hende, da hun med ryggen mod den døde cyklede videre hjem, hurtigere end hun ellers ville have gjort.
Hun løfter røret fra væggen igen, taster hele nummeret ind og afventer anspændt.
Ja, det er mor, jeg så en død and lige før, begynder hun.
Ude på gårdspladsen er Fatih og Lars ved at sortere reservedele og værktøj.
Fra vinduet ser Maggie dem omgivet af dimser og beholdere.
Hun ved, for det har Kurt fortalt hende, at han kun ansætter folk, der ligesom han selv, udover at kunne køre en bus også forstår, hvad en bus er.
Men hvad det så er for en viden, de tre mænd bærer på, kan hun slet ikke prøve at forstå.
Det bliver til et virvar af enkeltdele, alene tanken om alle de små stykker truer hendes besindelse, og hun synes, hvis først hun åbner sig for den idé, at man kan splitte en bus ad, at det er vanvid, den så overhovedet blev hel og rullede ud på landevejen.
Hun bebrejder Kurt det blik, der piller tingene fra hinanden.
Ovnen, som engang var sin egen og uden for diskussion, bliver pludseligt varmelegemer og ledninger, der kan til- og frakobles, hun tør ikke tænke på kaffemaskinen, hvad der fører hvad og hvorhen, nej, at kanden fyldes op, er et magisk resultat af aftaler, som det ikke bekommer hende at forstyrre.
Enten virker det, eller også virker det ikke, vil Maggie helst mene med den fatalisme, som, hvis hun giver slip på den, hvor skal hun så begynde?
Hun må trække sig tilbage fra vinduet, sætte sig i lænestolen og forsøge at genfinde roen.
Én ting ad gangen, minder hun sig selv om, og søger, blikket sejler, efter en ting i stuen, hun kan vælge som den ene.
Men alt flyder indover hinanden, hun når ikke et øjeblik at tænke på at vande potteplanterne, før hun ligeså godt kunne banke sofapuderne eller omsider få vinterfrakken pakket væk.
Dette er altså mit liv, tænker hun som en slags overskrift, og med den fine teatralske sans hun har, der virker ved at sende hendes liv tilbage til hende selv i en lidt forvansket, klovnagtig version.
Hun sidder lidt, går så ved en pludselig impuls tilbage til vinduet og iagttager mændene.
Fatih holder en genstand op, udveksler et par ord med Lars, og placerer den så i den beholder, der passer til den konklusion, de nåede.
Hun ser det og tager det ind, men ville ikke kunne genfortælle, hvad hun har set.
For hende er de to bare et svagere udtryk for Kurt, de er noget af det, han fører med sig.
Ligesom hun for dem bare er den baggrund ud fra hvilken Kurt træder frem, og som giver ham en efterklang, han ellers ikke ville have haft.
En ide, lille, hurtig og hård, som en nød, der falder fra et træ, suser ned gennem Maggie og sætter sig i skødet: Engang var hun ung.
HÆNDELSER I MAGGIES
UNGDOM
Jeg vil være lykkelig på første side i dette kapitel, siger Maggie.
Jeg vil være på vej hjem alene med en cola.
Klokken er ikke meget over midnat og hvis man åbnede mit hjerte, ville der ikke stå andet end cola.
Maggie gør status over sine ejendele.
Hun lægger alle sine trøjer frem og tænker grundigt over hver af dem, så lægger hun dem pænt sammen og ind i skabet igen.
Der er en sort trøje med flagermusærmer som hun elsker.
Hun mærker, når hun kigger på skabets lukkede dør, at den ligger derinde.
Hun kigger på coverne på de fem plader, hun har.
De er fra Brasilien, hun har fået dem af en fyr, hvis mor er brasilianer.
Hun har ikke hørt dem, for hun har ikke nogen pladespiller.
På det ene cover er der en forvokset tiger, hvis mave man kan gå ind i ad nogle gyldne trapper.
Hun stiller pladerne op ad væggen, og den med tigeren stiller hun forrest.
Hun forestiller sig, hvis hun får besøg, at folk vil tænke over, hvad det er for nogle plader, hun har, og glæder sig til at sige, at hun har dem fra Brasilien.
Så ved hun ikke, hvad hun mere skal lave.
Hun spiser en dåse majs og føler sig underlig i den halvtomme etværelses kommunen har stillet til rådighed.
Hver den første i måneden går hun hen på et kontor og får udleveret en konvolut med hvad hun synes er en formue.
Så glemmer hun fuldstændig, hvordan det er at stå hos købmanden og tælle på fingrene, om der er råd til både brødet og mælken, og går ud og køber trøjer, blondeundertøj.
Efter en søvnløs nat folder hun sine sedler ud på billetkontoret, den næste forbindelse til Rom.
Der er en kortvarig rædsel, da hun på stationen i Basel bruger næsten alle sine sidste penge på et stykke tærte, men hun formaner sig selv: En smuk ung kvinde kan få penge og mad, hvis hun er klar til at gøre, hvad der skal til.
Så kører toget ind på Termini, og hun får en stor følelse af orange, som hun bærer med sig ind i ankomsthallen, og midt i vrimlen føler hun, at livet er meget let, der skal ikke mere til end at sætte i bevægelse, ud i gaderne.
På de første fire hoteller er personalet alt for professionelt, men på det femte mærker hun med det samme, at portieren kan forføres.
Elun lover at have pengene i morgen, hendes gamle nonna, siger hun eller forsøger på hakket engelsk, mødte ikke op på stationen som aftalt, hendes elskede nonna som hun ikke har set siden hun var barn, og hun er virkelig bekymret nu, for nonnas helbred skranter, hun kunne være faldet, jo, hun har
prøvet at ringe og også været forbi lejligheden, der var ingen, der åbnede, det er skrækkeligt, men sandsynligvis ligger nonna, for lidt senil er hun også, jo bare og sover og har glemt, at det var i dag, under alle omstændigheder skal hun nok skaffe pengene i morgen, lover hun altså, hele tiden bevidst om sit korte skørt.
Sådan går et par dage, så må hun videre, det er næsten som om det ikke er hende selv, men bare en latter, der lister sig gennem foyeren og ude på gaden sætter i løb.
På de brede trappesten foran en kirke sætter hun sig og tænker over, hvad det næste skal være.
Ikke flere hoteller, man skal ikke udfordre sit held.
Hun går i parken, møder en hund som hun stryger over dens solglatte isse, og den følger i røven på hende resten af dagen.
Nu skal du blive her, siger hun på dansk til den, da hun hen på aftenen vil forlade parken.
Nej, sæt dig ned og bliv der.
Til sidst siger hun det alt for vredt og kan stadig mærke den magre hunds øjne hvile på sig, da hun sætter sig bag bardisken og bestiller peanuts og øl, men hun glemmer den igen, da det nærmeste selskab vinker hende over.
En rimelig smuk mand trækker en stol ud for hende, hun siger grazie, har øvet sig hjemmefra.
Det er næsten uudholdelig filmisk, da han med armen om hendes skulder viser hende hjem ad de brede alleer.
Dagene er det bedste.
Han er væk, han er på arbejde, hun orker ikke prøve at få samling på, hvad han foretager sig der.
Hun forstår så meget, at han er ansat i et ministerium, og hun nyder, at hun hverken forstår engelsk eller italiensk godt nok til, at hun nogensinde kan komme det nærmere.
De lytter gerne til hinanden, men hører absolut ikke efter, sproget har svigtet på forhånd, der er ingen andre muligheder end fuldstændig overbærenhed.
Ja, hun elsker de dage.
Lange morgener bag tilskoddede ruder, tunge træmøbler.
Hun stiller alting op ved sengen, druer, et glas med vand, papir til at skrive på, hun vågnede op med en melodi i hovedet, og nu vil hun finde på en tekst.
Men så skal det ikke være sengen alligevel, hun starter forfra ved spisebordet eller ved den ubekvemme læsestol og giver distræt, uden ærgrelse, op, undersøger i stedet, hvad han har i skabe og skuffer.
Der er sølvtøj i fine æsker.
Og skjorter, endeløst, lilla, lime og stribede blå, cypres.
Det er med følelsen af alle de skjorter, at hun går ud på balkonen.
En kvinde som bærer på mange små poser, forsøger at kalde sit barn til sig.
Barnet er standset op foran en grønthandel ophidset af de mange frugter.
Maggie hviler kinden mod balustraden, som stadig er kølig fra natten, hun tænker på alle de film, hun har set.
Pigen på balkonen, det kunne godt være en titel, og nu kan hun slet ikke vente til den næste sekvens, hvor han kommer hjem og løfter hende op på køkkenbordet.
Ikke flere mænd, det er junk, veninder, lover hun sig selv og sætter en annonce i avisen, at hun søger med lys og lygte efter en penneveninde.
Hun begynder at skrive med en pige i Slangerup som hedder Christina, en lang serie overfladiske breve om emner, som hun anser for passende.
Hun skriver om guitarister og kjoler, og selv om det faktisk interesserer hende, gør hun sig så umage for at lyde på en bestemt måde, at alt det hun elsker, forsvinder på papiret.
Hun bruger timer, kasserer utallige kladder, før hun endelig står med et brev, der lyder næsten identisk med det forrige Christina har sendt hende.
En dag tager hun til Slangerup og ved ikke, hvordan man opfører sig, når man er på weekendbesøg.
Hun står ret op bag stolen, da fadet med kylling bæres til bordet, og kan se, at Christinas far forsøger at snøre læberne sammen om et grin, da han siger, at hun altså bare kan sætte sig.
Hvordan skulle Maggie da vide, hvordan en familie er?
Hun føler sig ydmyget og også for høj blandt disse mennesker, som alle er lave, og
ville storme til stationen hvis ikke skammen holdt på hende.
Jeg bor i København, lidt rundt omkring, svarer hun Christinas mor, og føler, at selv om moren har et vegt, servilt udtryk nu, vil hun gøre sig morsom over datterens københavnerveninde, så snart hun er væk.
Hvis man åbnede mit hjerte med en kniv, ville der stå hader Slangerup, tænker hun på vej hjem i toget, og det simple ved tanken letter hende.
Der går nogle uger, så skriver Christina, at det var så hyggeligt, hun må bare komme igen, og Maggie forstår ikke om Christina lyver, eller om der virkelig kan være så stor forskel på mennesker.
Maggie var fjorten, da hun første gang blev voldtaget.
Men voldtægt er mit ord, ikke hendes.
Mange år senere sad hun overfor en kvinde i Dannerhuset, hun var taget derhen for at spørge, om hun huskede rigtigt, når hun huskede, at Kurt havde været voldelig, men blev bange og spurgte i stedet, om hun havde været udsat for en voldtægt dengang, og kvinden på den anden side af bordet lyttede og svarede, at ja, det var en voldtægt.
Maggie gik derfra og følte sig som en bedrager, fordi hun ikke havde nævnt det, der for hende var det egentligt uudholdelige spørgsmål, at hun blev våd, at hun åbnede sig for ham.
Hun var som sagt fjorten, var blevet smidt ud hjemmefra.
Hun havde haft en fyr med hjemme en aften hun troede hendes mor ville komme sent hjem fra arbejde, de havde drukket sig fulde i kirsebærvin, det var nogle vamle kys, og pludselig stod hendes mor i døråbningen og bad hende forsvinde.
Gaden føltes meget åben, da hun den følgende morgen stod dernede med sin rygsæk.
Det eneste, hun kunne forestille sig, var at
finde en mand, der ville have hende boende, men hun vidste ikke, hvor hun skulle starte.
Hun gik ad Vesterbrogade, da hun så plakaten.
Teltlejr i Jylland, alle var velkomne.
Hun sad og kæderøg på togets toilet indtil anklagerne fra den anden side af døren blev alvorlige, så stod hun af i Odense og ventede en time på det næste tog, hvor hun, klog af skade, skiftede toilet hver gang toget holdt.
Der var bare en lille vindblæst stationsbygning der, hvor hun skulle stå af, omkring stationen græssende køer, solen stod højt, asfalten på perronen var varm mod lårene, da hun satte sig og spredte sminketaskens indhold ud foran sig, fandt lommespejlet frem og gik i gang med at male.
Lejren lå smukt mellem bakker og bag dem var havet.
Teltpladsen vrimlede med børn, kvinderne havde løse, lange kjoler på, og Maggie blev nervøs, hun følte sig udstillet og grotesk i sit stramme kostume og ville være taget hjem igen, hvis ikke det var for sent nu.
Hun tænkte på sin mor, og det stak hende i hjertet, at hun havde kaldt hende en latterlig gammel kælling, inden hun smækkede døren efter sig.
Ud på aftenen samledes folk om bålet.
Maggie som havde gået for sig selv hele eftermiddagen, kiggede rundt efter en mand.
Hun startede adspredt, strøede lidt af sig selv alle vegne, men besluttede sig så for en ung fyr med rodet hår og et lidt åndssvagt men også charmerende ansigt, satte sig tæt op af ham og fortalte, at hun var blevet forældreløs og ledte efter et telt,
hvor hun kunne overnatte.
Han delte et stort telt med noget familie, hun skulle være velkommen.
Senere lagde hun sig derind, mens han endnu sad ved bålet, og ventede at han ville følge hende, men i stedet var det hans onkel, der fulgte efter og lagde sig hos hende.
Han lagde hånden på hendes kind, og hun løftede den væk.
Der må være sket en misforståelse, det var det hun, som om hun var ansat i sin egen krops reception, med et beklagende smil forsøgte at signalere.
Han mumlede noget, det lød som en grød, vristede sin hånd ud af hendes greb og førte den tilbage på hendes krop, løftede blusen og fandt hendes bryst med munden.
Hun var fortsat høflig og fuld af beklagelser, gode argumenter, hun følte, at det var hendes opgave at argumentere, nu hun havde anbragt sig i teltet og givet det indtryk, og argumentet var, at hun var for ung, og han var for gammel, at det ikke ville se kønt ud, heller ikke for ham.
Så lagde hun kræfter i, forsøgte at løfte hans ansigt op fra sin mave, sagde nej og vær sød, men han sendte hende et grødet smil, sagde noget, der føltes varmt og klistret, ulækkert, ind i hendes øre og greb hendes håndled med én hånd, mens han med den anden hånd trak hendes trusser til side og førte to fingre op.
Det kom i en forfærdelig bølge nedefra, hun lå stille og mærkede, at hendes krop forrådte hende, hun blev våd, hans pik gled ubesværet op.
Hun har ikke nogen ord for det, der foregik, indtil han kom oppe i hende og tumlede til siden og snart efter snorkede.
Had, skam, angst og liderlighed flettede
sig sammen og spandt en livsvarig drøm i hende.
Hun lærte at vold og sex er det samme, og hun lærte at tro, at sammenblandingen kom fra et dyb i hende selv og ikke udefra.
Hun lå med sit dunkende skød og sit hjerte, der bankede helt sindssygt, svimlede afsted, og så, med en kort og hård tanke, lukkede hun sig:
Man er alene, og det eneste, man har, er viljen til at fortsætte fremad.
Det første, der skulle klares, var at komme uset fra lejren.
Først fremme ved landevejen standsede hun op, satte sig i grøftekanten og tændte en cigaret.
Det føltes som om hun burde græde, men hun kunne ikke.
Hun tænkte uklart, næsten abstrakt på, hvor hun skulle sove.
Det var mere et spørgsmål, der betvang kroppen og drev den afsted, end et spørgsmål der havde en ende.
Så rejste hun sig og rakte tomlen frem.
Fra passagersædet så hun ud på Jylland, der med en langsom, uvirkelig selvfølgelighed, strakte sig tætsort og havmættet i alle retninger omkring bilen.
Hun var nitten år, da hun anden gang blev voldtaget.
Eller hvad der præcist skete ved hun ikke.
Hun var gået alene på Andys bar.
I baren havde der siddet en mand i cowboystøvler og lignet sådan et fjols, hun let kunne snøre.
Hun fortalte en af sine historier.
Det kunne være den, hvor hun var en russisk adelsdatter i eksil, rådede over en kæmpe formue som alligevel var nyttesløs her, hvor man ikke rigtig kunne leve.
Hun vågnede op på fortovet i Sølvgade, det var begyndt at dæmre og hun frøs, der gik lidt tid, før hun forstod, at det var
hendes eget blod på fliserne.
På hospitalet sagde de, at nogen havde tæsket hende, og at mærkerne på armene og brystet fik dem til at tro, at hun var blevet holdt fast, formentlig havde gjort modstand.
De kunne også fastslå, at hun havde haft sex.
Hun nikkede, hun hørte efter med en påtaget opmærksom mine, det føltes som at være til eksamen.
Helst ville hun ud og ryge og gå i gang med at glemme det, hun allerede havde glemt, men hun forstod, at det ville virke forkert, mistænkeligt, hvis hun frabad sig at vide, hvad hun selv havde oplevet.
Så slap de hende endelig fri, og hun gik hjem.
Det meste af tiden lykkedes det ikke at tænke på det.
Samme eftermiddag var hun i parken med en ven, og slog sit ophovnede ansigt hen med en latter.
Jaja, hun var fuld i går, man får nogle knubs.
Men det kom i jag.
Han kunne være allevegne.
Hun ville ikke nødvendigvis kunne genkende hans ansigt, men han ville kunne genkende hendes.
Han kunne sidde lige i nærheden og eje det øjeblik, hun tror, er hendes eget.
Et par år efter havde hun haft sex med så mange, at hun snarere måtte antage, at hun ofte passerede mænd på gaden uvidende om, at de genkendte hende.
Et mandeansigt var et hul man kunne trække penge op af, når hun åbnede de små skuffer i kommoden derhjemme, var der altid sedler at finde.
Strøgbutikkerne lukkede sig op for hende, hun købte, købte, købte, stjal også stadig, selv om hun nu havde råd.
En kort kjole holdt fast under armhulen og skjult under jakken, og tre kjoler på disken.
Et par sko også, i sølv.
Hun tager en taxa og fylder kabinen ud med en tung duft af ravgul parfume.
Fremme i lejligheden giver manden, hun mødte et par dage forinden, sig til at fremvise sin nye støvsuger.
Han tænder for kontakten og holder røret frem mod hende, se, hvor den suger, og for at gøre det endnu mere klart sætter han røret mod sin egen arm og suger sin hud et stykke med ud.
Maggie ved ikke, hvad hun skal forstå ved det optrin, hun drikker af rødvinen, som sikkert er dyr, og bag hendes arrogante grimasse, er det som om, bunden går ud af en spand, som om hofterne næsten ikke kan holde på vandet, latteren.
Det er hendes plan at få lov til at være her mindst en uge, det skal udfylde et hul, der er opstået mellem andre muligheder.
Hun er prisgivet, det er klart, alle disse mænd med deres støvsugere og ludende hundeansigter, men hvad skulle hun ellers gøre, tage arbejde på en fabrik, stemple ind klokken fem?
Det ville aldrig kunne lade sig gøre, det regulære arbejdsmarked har ikke noget rum for et menneske som hende, som ind-
imellem skal bruge en hel dag på at græde eller ligge på en plæne og overrisles af angst, og aldrig, aldrig ville kunne møde til tiden eller rigtig høre efter en besked.
Der findes ingen arbejdsgiver, der kan bruge hende til noget, og desuden, hvis hun skal bruges, og sådan er loven, vil hun gerne bilde sig ind, at hun selv bestemmer hvordan.
I det mindste er der ikke rigtig nogen, der kan fyre hende.
Hun er blevet fyret tre gange, to gange som barnepige og én gang som ekspeditrice, efter kun et par dages arbejde.
Hun anstrengte sig under fyringssamtalerne, holdt på ansigtet og tårerne indtil hun var ude, hvor tårerne gik løs.
Ydmygelsen ved at blive fyret er, hvad den er, hun har for længst opgivet at have en ære, men penge.
Penge, et rum der udvider sig langt hinsides smertegrænsen.
Den følgende morgen tager han på arbejde.
Han er arkitekt åbenbart, viste hende nogle stregtegninger i aftes.
Hun er lidt beklemt, glad for at han er væk, for han viste sig at pibe som, ja, som en lille museunge i sengen, og da han sov, stod hun op og fik kuldegysninger, når hun tænkte på lyden, sad i hans køkken og følte ikke den eufori, hun ellers kan føle den første nat i et fremmed hjem.
Nede i parken står roserne i blomst, de dufter heftigt, hun sætter sig på en bænk og iagttager et egern pile op og ned ad en stamme, bliver så rørt over den lille rødglinsende ven.
Ja, selvfølgelig, svarer hun en kvinde, der spørger efter en cigaret, og kigger efter hende helt indtil hun forsvinder ud gennem
lågen.
Så svømmer hun tømmermændsagtigt let hen i en billedløs nostalgi.
En aften banker hun på hos en veninde, hun ikke har set meget længe.
Det er venindens mor, der åbner, Maggie må gerne komme ind.
De sidder ved spisebordet, det er en lun aften, vinduerne er åbne.
Nørrebro, som ellers lige virkede som en ørken, bølger nu søvndyssende frem og tilbage i Maggie sammen med lydene fra gaden.
Venindens mor ryger sin cigaret langsomt.
Hun har et mildt, interesseret og overbærende udtryk.
Den næsten sitrer om hende, den glæde hun føler ved billedet af sig selv, langsomt rygende, ladende dette fremmede og vilde barn være hos sig.
Men Maggie forstår, at hun ikke kan blive længe.
Det er et spørgsmål om dage, før glæden ved billedet vil vige tilbage for en usagt, men mærkbar ærgrelse over at være enlig mor og nu have endnu et barn at tænke på, mad til flere, og den rodede sofa, som Maggie vil glemme at ordne om morgenen.
Den følgende dag tager hun hen på kommunekontoret, sætter sig ved bordet og spiller dygtigt det ensomme barn, hun virkelig også er, men som det er en kunst at fremstille på en måde,
så krydserne sættes de rigtige steder på papiret.
Det lykkes, socialrådgiveren tager hende under armen, og de går sammen langs Åboulevarden.
Der er et værelse hun kan få, et sted for unge, hjemløse piger.
Hun kommer til at bo ved siden af Tina, som ligger dagen lang på sit værelse og hører den samme plade med numrene fra Junglebogen, den sang med Baloo lyder hele tiden derindefra.
Indimellem kommer Tinas forældre på besøg, de sætter sig over for deres datter i fællesstuen, og Tina slår op i blade og viser dem, hvilke ting hun kunne tænke sig.
Nogle hårspænder, en pung formet som en søstjerne.
Hendes stemme er for tynd til at bære vreden ud af kroppen, når forældrene afviser hendes ønsker, den knækker over, bliver luft.
Maggie føler en medlidenhed med Tina, som straks, når den fylder hele hendes krop, forvandler sig til afsky.
Til den anden side bor Lone.
Det er så sjældent, at Maggie hænger ud med piger, så det er velvære, der snurrer i hendes pande, da hun lader en hel dag passere igennem sig på Lones værelse.
De læser i hver deres bøger,
sætter skiftevis en gryde med vand over til kaffe.
Ved du godt, spørger Lone, at Elsa Morante har været medinstruktør på flere af Pasolinis film, og Maggie svarer nej, eller jo, det havde hun godt hørt, hun havde glemt det, og bliver forlegen og fortryder, at hun ikke bare holdt fast i sit nej, nu er det endnu mere dumt.
Hun glemmer det, da Lone sætter sig overskrævs på hende og
kysser hende, først på munden så på maven.
Tænk hvis Tina så os nu, fniser Lone, og Maggie når ikke at grine, før Lone skiller hendes kønslæber, og så føles det, som om en varm og bred vej åbner sig.
Men hun kan ikke gøre det samme ved Lone, hun har ansigtet mellem hendes ben, men munden snører sig sammen, som ved tanken om syrlige vingummier, og så kan hun og Lone ikke så let ses mere.
Maggie står højt hævet over stationen på balkonen, hun ser togene rulle ind på perronerne, mennesker stimle ud, sprede sig, holde på børn og tasker og forskellige ideer, der fra hendes høje sted alle fortoner sig.
Hun rejste hertil i går, lod det meste blive på værelset og gik mod Hovedbanen, hvor hun tog det første tog, der gik ud af landet, det havde endestation i Goteborg.
Hun kan ikke være nogens barn, heller ikke kommunens, hun gider ikke svare nogen på, hvad hun laver, så hellere leve med, at ingen spørger.
Det er en handel, det ved hun, at få kærlighed af de voksne fra kommunen.
Man skal tage grædekostume på, være taknemmelig og forsage sig selv, men heller ikke blive alt for meget en anden, så de ikke har noget at have ondt af og lave om på.
Men hun er ikke taknemmelig for noget som helst, hun nægter at stå i gæld, det er sådan, hun har det, indtil hun igen kommer krybende og ydmyger sig for en meget ussel
løn.
Det er også alt sammen bare en fjern bekymring nu, hun har penge til et par dage og finder vel på noget bagefter.
Pakningen gik som altid hurtigt, ned i tasken med de mest umistelige ting, først og fremmest hendes skosamling.
Det første hun gjorde, da hun havde låst sig ind på hotelværelset, var at stille skoene op på række.
I skumringstimen lå hun på sengen og kiggede på dem, det par i sølv lyste op i det blånende værelse.
Senere satte hun sig ud på balkonen, hun var i et vidunderligt stenet humør, lydene nede fra pladsen svømmede ind i hende, men uden at kræve noget.
Først da han rømmede sig, gik det op for hende, at der stod en mand på balkonen ved siden af hendes.
Han rakte en pakke cigaretter udover rækværket og hen mod hende, hun takkede og tog en, så var de igen tavse.
Inden han noget senere brød op, gik ind på sit værelse og slukkede lyset, holdt han en lille tale:
Han havde boet på hotellet i otte år, restauranten ville han varmt anbefale, han blev skilt og skulle bare være her i en periode, men tiden gik, og efterhånden så han ingen grund til at flytte.
I morges forlod han med en mappe i hver hånd hastigt buffeten, netop som Maggie ankom.
Hun vendte sig og så efter hans korte, brede ryg, indtil han forsvandt ud ad svingdøren.
Der var noget eventyrligt over ham, som om han var groet fuldvoksen op af jorden og straks gået i gang med sine forehavender, pilet ind og ud af lobbyer med skiftende, uforståelige dokumenter.
Nede på pladsen går et ungt par med barnevogn mod stationen.
Flere gange stopper de op og kysser hinanden.
Maggie vender dem ryggen, går ind på badeværelset, hvor hun sætter sig nøgen i badekarret.
Hun tænder ikke for vandet, det er den kolde porcelæn, hun gerne vil mærke.
Hun forestiller sig at skrive nogle sange om sit liv.
Hun vil gerne synge dem ligesom Nico synger sine sange.
Hendes hoved er tørt af cigaretter, hun har taget en pude med at hvile nakken imod, og nu svimler hun uden selv at kende skellet hen i drømme.
SCANDINAVIAN
STAR
Jeg vågner fra en drøm.
I drømmen var jeg restauratør på en luksusliner.
Min specialitet var rejer, men da jeg gik mellem de opdækkede borde, endnu inden gæsterne var ankommet, vidste jeg, at jeg havde løjet.
Så fulgte et diffust mellemstykke.
Svingdøre, der åbnede og lukkede sig, en række alvorlige telefonopkald i skiftende lokaler, indtil jeg landede på en vindblæst mark i helikopter.
Det var en mand med et helt generelt ansigt, der briefede mig om katastrofens omfang.
Jeg vendte mig mod mandskabet for at uddelegere opgaver, men uden at vide, hvad jeg sagde.
Der zoomedes ud.
Jeg så mig selv stå neden for helikopterens trappe.
Jeg gjorde fagter, jeg så oprevet ud.
Det var ikke til at høre noget for maskinstøj og vind.
Det var det sidste, der var i drømmen, en udpræget følelse af vind.
Mordbranden på Scandinavian Star kom med forsinkelse til mig.
Jeg var to år, da det skete, og nok omkring tyve, da jeg læste en artikel, der handlede om en mand, hvis familie var død i branden.
Han havde i årevis efterforsket omstændighederne omkring branden.
Han mente, at politiet havde svigtet, da de i efterforskningen ikke havde forfulgt det økonomiske motivspor.
I stedet havde norsk politi udpeget en lastbilchauffør, som selv var død i branden, som den hovedmistænkte.
Det syntes oplagt, at en psykisk ustabil mand, der før var dømt for ildspåsættelse, kunne finde på at gøre det igen.
Men politiet havde ingen beviser, og sagen blev henlagt.
Til artiklen var der blevet taget et billede, hvor den selvbestaltede efterforsker sad blandt alle de papirer, han i årenes løb havde indsamlet om sagen.
Jeg husker det sådan, at papirerne fyldte et helt værelse op.
Det var som om han,
med de voksende papirbunker, lod de døde materialisere sig og tage den plads, de havde efterladt ham.
En del år efter trådte en pensioneret skibsinspektør frem og fortalte, at det han så, da han umiddelbart efter branden undersøgte skibet, var i direkte modstrid med det, der blev den officielle forklaring.
Der udbrød mindst fire brande på Scandinavian Star den 7. april 1990.
Først en brand, der blev opdaget af nogle passagerer og slukket.
Kort derefter udbrød den brand, der hurtigt spredte sig og tog livet af 159 mennesker, den såkaldte hovedbrand.
Da alle overlevende passagerer var evakueret og slukningsarbejdet for længst igangsat, udbrød der endnu mindst to voldsomme brande.
Norsk politis officielle forklaring blev, at de sidste to brande var genopblusninger af hovedbranden.
Det var dét, skibs-inspektøren, ligesom indsatslederen for brandslukningen tidligere havde gjort det, nu bestred.
Under hans undersøgelse havde han fundet klare beviser for, at også de brande, der opstod efter hovedbranden, var påsatte.
Det er en afgørende påstand af to grunde.
Dels døde lastbilchaufføren under hovedbranden, og kunne altså ikke have påsat de følgende brande.
Dels var alle overlevende passagerer
evakueret på tidspunktet for disses brandes opståen.
De eneste tilstedeværende på skibet udover brandslukningsmandskabet, var en mindre gruppe besætningsmedlemmer, der skulle bistå med slukningsarbejdet.
De brande der opstod under slukningsarbejdet måtte altså være påsat af nogle af de besætningsmedlemmer.
Der var noget meget renligt og sikkert over skibsinspektøren.
Når han ikke før havde talt, forklarede han, skyldtes det, at han havde haft en ledende stilling i Søfartsstyrelsen og af den grund var “bundet på hænder og fødder”.
Han havde i sin tid vidnet i retten om præcis det, han blev bedt om, nemlig de to første brande, og undladt at gøre opmærksom på sine iagttagelser angående den tredje og fjerde brand.
Han havde, ifølge ham selv, forelagt sine observationer for politiet umiddelbart efter inspektionen og efterfølgende på et møde, men ellers holdt sig til at svare på, hvad man spurgte ham om.
Først 26 år senere, to år efter at norsk politi endeligt havde tilbagetrukket anklagen mod lastbilchaufføren, og da han selv var gået på pension, brød han den tavshedens ordning, han havde holdt sig til.
Inspektøren forvirrede mig.
Han lod til at opfatte sig selv som et retskaffent og pligtopfyldende menneske, og måske var det den samme selvopfattelse, der nu bød ham at tale, der havde muliggjort, at han i 26 år havde tiet.
Der er en tavshed, en frygt for at være dum, der sætter ind der, hvor økonomien begynder.
Jeg ved ikke helt hvilket ord, der er det rigtige at bruge.
Hvad er forskellen på en virksomhed, et selskab og et firma?
Er der forskelle, er det ord for det samme?
Når jeg har læst om de selskaber, der var indblandet i handlen med Scandinavian Star, danner der sig ingen rum.
Jeg ved ikke om der findes kontorer, medarbejdere, der haster ned ad gangen, et hav af ledninger, en stor og varm fax, der hyler efterhånden som informationerne løber ind.
Jeg ved ikke, om noget af dette behøves.
Jeg ved ikke, om der findes en egentlig adresse et sted bag alle dækadresserne.
Jeg ved, at det selskab, der officielt påtog sig ejerskabet af Scandinavian Star, ikke var registreret nogen steder, og heller ikke tilmeldt den adresse, som ellers efter branden blev opgivet i retten.
Selskabet ejede faktisk slet ikke skibet.
Som sagt, ingen rum.
Alligevel må jeg bruge de ord, jeg aldrig rigtig kommer til at kende.
Det var i midtfirserne, at Ole B. Hansen og Henrik Johansen begyndte at drive rederivirksomhed.
De stod bag Vognmandsruten, en færgeforbindelse over Storebælt.
Ole B. Hansen var rederiets direktør, mens Henrik Johansen, som havde tjent sine penge på ejendomsspekulation, var rederiets primære investor og ejer.
Han ejede Vognmandsruten igennem sit selskab VR-gruppen.
Som altid, når det gjaldt Henrik Johansens forretninger, var ejerskabskonstruktionen svær at gennemskue.
VR-gruppen var delt op i en række mindre selskaber, der havde det til fælles, at de var ejet af Henrik Johansens familiemedlemmer.
Vognmandsruten lykkedes med at reducere billetprisen betragteligt i forhold til konkurrenten DSB.
Det lykkedes af alle de sædvanlige årsager.
Dårligere løn og arbejdsforhold for de ansatte.
En lemfældig omgang med de gældende sikkerhedskrav.
Flere fagforbund forbød deres medlemmer at tage arbejde på ruten.
Medierne bragte i årenes løb historier om Vognmandsrutens kreative omgang med sikkerhedskrav og ansættelsesforhold.
Måske havde Ole B. Hansen og Henrik Johansen allerede på det tidspunkt forbindelser til investorer i Florida.
I hvert fald modtog de ansatte indimellem checks, der var udstedt i Miami.
D. 1. marts 1990 solgte Henrik Johansen Vognmandsruten til en dansk investeringsfond.
Prisen var 369 millioner kroner.
I månederne der gik forud for salget af Vognmandsruten,
havde Henrik Johansens selskab VR-gruppen indledt købsforhandlinger med et amerikansk selskab.
Selskabets navn var SeaEscape, og det havde hovedsæde i Florida, selv om det var indregistreret i Bahamas.
Købsforhandlingen angik cruise-skibet Scandinavian Star.
SeaEscape var i sin tid stiftet af danskeren Niels-Erik Lund, som også i en periode havde været selskabets direktør.
I 1990 var han ikke længere direktør, men fungerede som ekstern skibsmægler i forbindelse med selskabets salg og indkøb af skibe.
Det var Niels-Erik Lund, der formidlede salget af Scandinavian Star mellem SeaEscape og VR-gruppen.
I januar 1990 forelå den første salgsaftale.
Af den fremgik, at VR-gruppen skulle betale 21,7 millioner dollar for skibet ved den planlagte overtagelse sidst i marts, og desuden at VR-gruppen skulle betale et depositum på 2,5 millioner dollar senest d. 16. februar.
Da Henrik Johansen ikke, da betalingsfristen var udløbet, havde betalt det aftalte depositum, blev fristen forlænget med en uge.
Endnu engang betalte Henrik
Johansen ikke.
Sidst i marts, hvor den samlede købesum skulle have været udbetalt, havde SeaEscape fortsat ikke modtaget nogen penge for skibet.
Alligevel accepterede SeaEscape at overføre skibet til Henrik Johansen og VR-gruppen.
I en aftale, der blev indgået d. 30. marts i forbindelse med overførslen, betingede SeaEscape sig, at de fortsat stod registreret som ejer af skibet, da betalingen endnu ikke var gennemført, og desuden at forsikringspengene blev udbetalt til SeaEscape, hvis der skete skade på skibet.
I aftalen blev der også fastlagt en ny betalingsfrist.
Senest d. 6. april skulle pengene være betalt, ellers skulle Scandinavian Star tilbageleveres til SeaEscape.
D. 1 april sejlede Scandinavian Star for første gang fra Frederikshavn til Oslo.
Seks dage senere, d. 6. april, brød Henrik Johansen endnu engang kontrakten og betalte ikke.
Han fik endnu tre dages udsættelse.
Imens Henrik Johansen varetog købsforhandlingerne,
var det Ole B. Hansen, der som rederiets direktør, rejste til Florida og tog skibet i besigtigelse.
Det var også ham, der indgik aftale med SeaEscape om, at en del af skibets nuværende besætningsmedlemmer blev tilbudt fortsat at arbejde på skibet.
Det var skibets fungerende maskinchef, Heinz Steinhauser, der fik til opgave at udfærdige en liste over de besætningsmedlemmer, han mente skulle fortsætte med at arbejde på skibet.
I midten af marts, inden Scandinavian Star formelt var blevet overført til VR-gruppen, sejlede den afsted mod Cuxhaven i
Tyskland.
I Cuxhaven skulle skibet ombygges og klargøres til indsættelsen på ruten mellem Danmark og Norge.
Ifølge flere ansatte, der gik ombord på skibet i Cuxhaven, var skibet langt fra i en stand, der gjorde det egnet til den type sejlads, det var påtænkt.
Mange kahytter havde ikke været i brug længe og skulle istandsættes.
Det var umuligt at nå at klargøre skibet inden for den frist, Ole B. Hansen og Henrik Johansen havde sat.
D. 30. marts, samme dag som SeaEscape indgik aftale om at overføre Scandinavian Star til VR-gruppen imod de beskrevne krav, købte SeaEscape skibet af det svenske rederi Stena Line.
Hvordan SeaEscape havde kunnet indgå flere salgskontrakter om et skib, de formelt endnu ikke ejede, melder historien ikke noget om.
Fra 1984 og frem til d. 30. marts 1990 havde Stena Line udlejet skibet til SeaEscape, som havde kontrakt på, at de kunne købe skibet til en pris, som skulle modregnes det, de i årenes løb havde betalt i leje.
SeaEscape købte skibet af Stena Line for en pris på 10,3 millioner dollars, herfra skulle trækkes leje, og SeaEscape skulle derfor reelt kun betale det halve.
Samme dag indgik de altså aftale om at overføre skibet til VR-gruppen, men prisen de forlangte var mere end den dobbelte af den, Stena Line havde krævet.
21,7 millioner dollars skulle VR-gruppen betale for Scandinavian Star.
Det er et af de forhold, der har vakt undren blandt pårørende til mordbrandens ofre og andre, der har fulgt med i brandens efterspil.
Skulle Stena Line have fejlvurderet skibets markeds-
værdi i sådan en grad, at de forlangte under det halve af, hvad SeaEscape samme dag kunne sælge det videre for?
Eller var Henrik Johansen udmærket klar over, at han havde indgået en aftale om et købe et skib til en monumental overpris?
Skyldtes VR-gruppens manglende betaling og SeaEscapes overbærenhed med samme, at begge parter vidste, at handlen aldrig skulle gennemføres?
I hvert fald muliggjorde den nye og høje handelspris, at skibet kunne forsikres for langt mere, end det ellers kunne være blevet.
Der blev tegnet en midlertidig kasko-forsikring på 24 millioner dollars.
Den gjaldt til og med d. 7. april 1990.
Da skibet brændte natten til d. 7. april 1990, var det altså ikke, som Henrik Johansen anførte i retten, hans selskab K/S Scan-dinavian Star, der ejede skibet.
Reelt stod SeaEscape noteret som ejer i Bahamas skibsregister.
Skibets managing owner stod anført som Niels-Erik Lund.
Altså blev forsikringspengene, som i tilfælde af totalskade beløb sig til 24 millioner dollars, også udbetalt til SeaEscape.
Præcis hvor stort det udbetalte beløb var,
kan vi ikke vide, for dokumentationen, har forsikringsselskabet oplyst, er blevet makuleret.
D.
1. april 1990, få dage før Scandinavian Star brændte, stiftede Niels-Erik Lund, SeaEscapes forhenværende direktør, der som nævnt havde formidlet salget af Scandinavian Star, et nyt selskab: ISP.
Det var ISP, der opkøbte vraget af Scandinavian Star, og ISP der siden drev det restaurerede skib videre.
I årene der fulgte efter mordbranden, var VR-gruppen og ISP involveret i flere andre skibe sammen.
ISP’
s tekniske direktør var Heinz Steinhauser, den tidligere maskinchef på Scandi-navian Star.
Det var blandt andet Heinz Steinhausers adfærd, der under brandslukningsarbejdet, gav indsatslederen for brandslukningen det indtryk, at centrale besætningsmedlemmer forsøgte at obstruere ham og hans mandskabs arbejde.
I 1991 blev der indledt en konkurssag mod SeaEscape i USA.
I retten beskrev nogle af selskabets aktionærer to andre skibshandler, der var indgået med Henrik Johansen umiddelbart efter branden på Scandinavian Star.
De beskrev en konstruktion, hvor Henrik Johansen på papiret købte og ejede skibene for at kunne opnå en skattefordel i Danmark.
Reelt skulle SeaEscape fortsætte med at drive skibene og bevare kontrollen med dem.
Disse vidneudsagn blev først kendt af en større offentlighed i 1997, hvor en norsk og en dansk journalist publicerede en række artikler, der havde til formål at afdække ejerforholdene bag Scandinavian Star.
Det var også først her, offentligheden blev kendt med, at Henrik Johansen ikke havde talt sandt, da han i retten påstod, at det var hans selskab K/S Scandinavian Star, der ejede skibet på tidspunktet for mordbranden.
Jeg bliver svimmel, når jeg læser om forretninger.
Svimmel, når jeg læser om selskaber med overlappende ejerkredse, der køber og sælger af hinanden.
Pengene som skifter og alligevel ikke skifter hænder.
Allerede da min regnelærer i folkeskolen fjernede de to skåle med bolde fra katederet og ændrede overførslen af bolde fra den ene skål til den anden til tegn på tavlen, føltes det som en overophedning.
Hvad er fire, hvis ikke fire af noget.
Hvis man lægger to til, har man så ikke bare det samme, hvis man i udgangspunktet ikke havde noget bestemt, men bare et tal.
Jeg prøvede at forklare min regnelærer, hvad det var, jeg ikke forstod.
Han vinkede mig op til katederet, fandt skålene frem igen.
Hvad sker der, hvis jeg flytter to bolde over i den skål, hvor der i forvejen lå fire, spurgte han.
Så har man seks bolde, talte jeg mig frem til.
Så gentog han regnestykket oppe på tavlen og kiggede på mig, som om, han havde opklaret noget, se, det er det samme.
Men for mig var det ikke det samme, jeg blev varm, det gjorde ondt i brystet.
Forstår du det nu?
Jeg løj,
jeg sagde jeg forstod.
Men så kunne jeg alligevel ikke holde tårerne inde.
Jeg stod foran hele klassen og græd.
Når jeg læser om forretninger, om millioner af dollars der spaltes og vokser, forsvinder og vokser, svimler det helt.
Jeg prøver alligevel.
Jeg vil.
Jeg ved godt, at det er et af forretningsmandens virkemidler.
Det er hans triumf, at han opererer på et sprog, der kalder til tavshed.
Hans triumf, at jeg tror, jeg er dum.
Op gennem firserne oplevede SeaEscape et bemærkelsesværdigt stort antal brande på deres cruiseskibe.
Scandinavian Star, Scandinavian Sea, Scandinavian Sun, de brød alle i brand.
Brande, der opstod og udviklede sig på måder, der minder meget om brandforløbet på Scandinavian Star d. 7. april 1990, dog uden at nogen omkom.
D. 7. april 1990 døde 159 mennesker som følge af branden.
28 børn.
Det yngste barn var bare et par måneder gammelt.
Jeg tænker på mit barn, jeg om lidt skal hente i vuggestuen, og kommer til at græde.
Det er en underlig gråd.
Det er raseri og sorg og kærlighed i ét.
Hvis Scandinavian Star blev sat i brand for at SeaEscape kunne opnå en forsikringsgevinst, var det formentlig ikke meningen, at nogen skulle dø.
Det var en fejl.
Passagererne skulle have været evakueret, hvorefter skibet kunne brænde ud.
Men det koster lidt, at nogen udfærdiger en evakueringsplan.
Det koster tid, mandetimer, løn at holde en brandøvelse.
Det blev ikke gjort.
I Sø- og Handelsretten blev Henrik Johansen, Ole B. Hansen og Scandinavian Stars kaptajn, Hugo Larsen, idømt hver seks måneder fængsel for at have overtrådt gældende love om skibes sikkerhed.
Ole B. Hansen afsonede ikke sin straf.
Han drog i eksil i Spanien og legemliggjorde den straffrihed, som kun er hans klasse forundt.
159 mennesker døde.
Det er alt for muligt, at de døde fordi nogle andre mennesker ønskede at opnå et økonomisk udbytte.
Det er ikke muligt at trøste sig med sagens usædvanlighed.
Hvis der er noget usædvanligt ved sagen, er det alene, at kapitalismens dødsofre - forudsat man ser bort fra dem, der slet ikke regnes for dødsofre, planter, svampe, fisk, insekter - som regel ikke skal findes i Skandinavien.
I Oslo er der rejst en mindesten for ofrene for mordbranden på Scandinavian Star, men intet sted i Skandinavien er der rejst en mindesten for de tekstilarbejdere, som var ofre for fabrikssammenstyrtningerne i Bangladesh og Cambodia.
Heller ikke selv om det også var skandinaviske selskaber, der holdt fabrikkerne i gang, indtil de styrtede sammen.
Og alligevel, selv om intet i denne version af verden er ligeligt fordelt, selv om Vesten i høj grad har bortliciteret smerten, gør det sig også inden for Danmarks grænser gældende, at nogen betaler med livet for at systemet kan holdes kørende: Underklassen lever kortere.
Også her.
Nej.
Døden er i%ke en fejl.
Den er en del af ordningen.
Når en hel landsby får kræft, efter at have arbejdet med sprøjtegifte i en amerikanskejet bananplantage, var det måske ikke ligefrem sygdommen og døden, der var formålet, men det var et offer bananselskabet var villig til at gøre fra starten.
Døden er itøe en fejl.
Et mord er et mord selv om det var pengene og ikke ligefrem den andens liv, morderen var ude efter.
Hvis det er sandt, og det tror jeg, at branden på Scandinavian Star blev anstiftet med økonomisk vinding for øje, døde de 159 mennesker ikke kun på grund af nogle enkelte mænds kyniske risikovillighed, de døde for en idé.
Nogen og noget kan blive nødt til at dø, for at andre kan vinde.
Det er ideen.
For at lægge til må man trække fra et andet sted.
Kapitalismen er en massakre.
Men vi er levende, og vi kan ende kapitalismen.
For Kurt og Maggie bliver det sådan, at Kurts overskud fører dem med ind i den serie af begivenheder, der går forud for at skibet sætter i brand.
Kurt investerer sine optjente penge i Vognmandsruten og mister hurtigt dem alle sammen til nogle mænd, der meget bedre end han selv forstår, hvad der skal til, hvis penge skal blive til flere.
Hvad Maggie angår, hvis branden rører sig i hende, er det kun som et forvarsel.
Hun dør på Odense Hospital bare et halvt år inden branden bryder ud.
ET STORT HVIDGLINSENDE SKRUMMEL
Det regner, da Maggie stiger af bussen.
Hun får kun røget en tredjedel af sin smøg, så er den for våd og går ud.
Hun kunne sætte sig ind et sted, lade bygen drive over og timerne gå, udskyde undersøgelsen til en anden dag.
Men så gør hun det, hun er nødt til, går foroverbøjet og rasende imod regnen, mod hospitalet.
Det er længe siden, hun første gang vågnede op i en smerte, hun ikke før havde kendt.
Det føltes som om hendes ene øje blev revet indad i en tråd af brændende is.
Hun for op fra sengen, sparkede ud for sig, som om hun var udsat for en invasion, der kunne jages ud med en tilsvarende vold.
Det stod på i hvad hun tror, var nogle minutter, så med ét var hun tilbage i sit gamle, stille hoved, og forstod næsten ikke, at hun havde været væk.
I en undren, en let dis, der stod mellem hende og hendes vaner, gik hun på listefødder ud i køkkenet og anbragte med forsigtighed kaffefilter og kaffepulver i maskinen, forsøgte ikke at støje.
Hvad end det var, dette fremmede raseri, der havde meldt sig i hende, måtte hun være stille for ikke at
vække det igen.
Den første tid fik hun stadig et chok hver gang smerten indtraf, så efterhånden vænnede hun sig til den.
Hun lærte, at man skulle lægge sig ned og ikke røre så meget som en finger, tænke taktfast på havet, tag for tag svømme længere ud og igennem smerten, indtil den pludselig var ovre igen.
Så efter nogle måneder begyndte det at summe i hendes venstre arm.
Først on and off, siden blev det permanent.
Det var ikke umuligt at bruge armen.
Hun skulle bare koncentrere sig om det, armen skulle, fokusere for eksempel på opvaskebørsten og ikke slippe den af tankerne, før hånden var nået derhen og havde grebet om den.
En dag kunne hun pludselig ikke mærke sin storetå.
Hun pressede og pressede med fingeren mod tåen og hentede til sidst en kniv for at skære en ridse, men stadig ingenting.
Så åbnede hun for første gang det spørgsmål, hun havde holdt lukket, og angsten strømmede til.
Et par dage kredsede hun om telefonen og rasede mod den, syntes det var den, der ville tage livet af hende, så endelig ringede hun lægen op, kom igennem til sekretæren og sagde, at hun havde fodsvamp, havde haft det i årevis, det var grelt.
Hun var flere gange ved at forlade venteværelset, da hun nogle dage senere sad der og næsten brændte på stolen, stemte fødderne imod gulvet for at rejse sig men lod så være.
Da lægen havde kigget på svampen, der skulle bare noget salve til, som Maggie under alle omstændigheder aldrig ville have orket at smøre med, spurgte hun til Maggies helbred generelt.
Fint, sagde Maggie, alt godt, og nævnte så, at hun ikke kunne mærke sin storetå og de andre ting.
Hun har overvejet at fortælle Kurt noget.
Hun har haft det på læberne, når de i tavshed har siddet over for hinanden ved middagsbordet.
I morges, da hun gik ad grusvejen mod busstoppestedet for at tage ind til hospitalet, standsede hun flere gange op, forestillede sig at gå tilbage og falde ham i armene, forestillede sig, at der fandtes en omfavnelse, der kunne føre dem sammen tilbage til en tid, hun ved ikke hvilken, måske snarere indstifte en ny.
Hver gang rev hun sig løs fra ideen, satte i bevægelse igen, kun for kort efter endnu engang at standse op.
I bussen kunne hun ikke holde tårerne tilbage, kilometer for kilometer fjernede hun sig fra den mand, hun for længst havde fjernet sig fra, men først nu, hvor det måske var døden, der spurgte hende, hvordan hendes liv havde været, syntes hun, at hun forstod, at hun også hele tiden havde længtes efter Kurt.
Hun er træt af den unge læges frisure, den er simpelthen sjasket og arrogant, allerede inden han har trykket hendes hånd og på ungdommens underlig joviale facon sagt sit navn og fortalt
lidt om, hvad der venter hende i dag.
De går sammen et stykke ned ad gangen, så åbner han døren ind til det rum, hvor hendes videre skæbne skal bestemmes.
Det er et stort, hvidglinsende skrummel, den maskine, der skal fotografere hendes hjerne.
Der er et mindre hul i maskinens midte, der skal hun føres ind og ligge stille så længe undersøgelsen varer, det vil tage en lille time.
Maskinen knager og hyler, da den går i gang.
Det er en grænseoverskridelse, at to unge mænd sidder foran en computerskærm og kigger ind i hendes åbne hoved, mens hun ligger ubevægelig inde i maskinens hul og er bange.
Da det er overstået, og hun har fået tildelt en sengeplads, ringer hun til Sofie.
Hun ved ikke, hvor hun skal starte, hun væver, hovedpine i en periode, så denne scanning, indtil Sofie standser hende og kræver svar på, om det er alvorligt.
Ja, det tror jeg, svarer hun.
Et par dage efter sidder hun på lægens kontor.
Lægen kigger op fra sine papirer, fører sit pandehår om bag øret, trækker vejret højlydt ind gennem næsen og puster det højlydt ud af munden igen.
Ja, begynder han, det er hans opgave at udlægge undersøgelsens resultater og give hende et realistisk billede af, hvad der skal ske herfra.
Maggie, som allerede har forstået, at det, der skal ske herfra, ikke er godt, siger ikke noget.
Hun hører knap nok efter, da lægen går i gang med at forklare, hvad en svulst er, og hvorfor den sidder sådan, at det ikke er forsvarligt at operere, at udsigterne er dårlige.
Han vil finde nogle billeder frem i den mappe, der ligger på bordet, Maggie rejser sig, afbryder ham med en tak og går.
Hun vil
ikke vide mere, det er det eneste privilegium
hun har, og han skal ikke tage det fra hende, at hun ikke behøver at vide, hvad han ved.
Hendes hoved vil hun i det mindste gerne lade forblive lukket for sig selv.
Udsigterne, siger hun til Sofie senere på dagen, for hun vil sige noget sjovt til sin datter, det er sjovt de siger udsigterne og ilfåe udsigten, jeg mener, vil man helst have flere dårlige udsigter eller en.
Hun kan ikke overskue at ringe til Kurt.
Det ville være lettere at fortælle en komplet fremmed, at hun skal dø, end at fortælle det til Kurt.
Måske fornemmer hun også, at hendes død vil blive næsten umulig for ham at overleve, måske kan hun ikke bære tanken.
I stedet bliver det Sofies opgave at opdatere sin far.
Hver dag ringer hun ham op og spørger, uden sin mors tilladelse, om han kommer snart, og han svarer, at det gør han, måske senere i dag, i hvert fald i morgen.
Men han kommer ikke.
Han får ikke slæbt sig selv ind på det hospital, han kan ikke.
Han kan virkelig ikke.
Nogle gange, når man ikke kan bære noget, er der ikke andre muligheder, end at lade være.
I de måneder Maggies indlæggelse varer, vågner han hver dag med et jag, sætter omgående i bevægelse.
Indenfor kan han ikke være, han må ud.
Han glemmer at spise flere dage i træk.
Pludselig på en tankstation kommer han i tanke om mad og maven skriger hult, han peger på næsten alt, de har i montren, bærer det hele med sig ud til en bænk, hvor han kun tager et par bidder af hotdoggen, så svulmer det tørre brød op inde i munden, det føles som om, han er ved at blive kvalt.
Han gylper brødet ud i en skraldespand, smider også resten af indkøbet derned.
Hjemme undgår han at standse op, han holder kroppen i gang, går ind i laden, går en runde om gården, ind i den gamle staldlænge og ned langs båsene, som er fyldt op med alt muligt lort, det ene og det andet, som han har tænkt, kunne blive nyttigt engang, det virker latterligt nu, han skynder sig ud, ned til den vildtvoksende eng hvor Turner engang gik, og hvor han heller ikke kan være.
Så kan han ikke holde det ud mere.
Han sætter sig ind i bilen og ræser den korte vej ind til Nyborg.
Han hader sig selv på vej op ad trappen i den usle opgang, og hader sig selv, da Lene lukker op og ligner en, der anser bare synet af ham for en krænkelse.
Han begynder at græde, han ser alt for stor ud, som han står der på den lille repos, Lene må opgive alt det, hun havde lovet sig selv, og omfavne ham.
Først er det en reserveret omfavnelse,
så bløder hun halvt i modvilje op, tager ham rigtig ind til sig.
Livet siver langsomt ind i ham igen, da han ligger på Lenes sofa med tæppe på.
Det kommer fra fødderne og spreder sig varmt op gennem kroppen, han bliver søvnig.
Der er gået mere end et halvt døgn, da han vågner igen.
Først ved han ikke, hvad det er, han ligger og lytter til, så bliver han mere vågen og kan skille Bent og Lenes stemmer ud fra hinanden.
Bent trækker en stol over til sofaen, og det er rart, at de er lige blufærdige, Bent kigger ned i gulvet og spørger kun om simple ting.
Om Kurt vil have en cigaret, om han vil have en kold klud på panden.
Det sidste svarer Kurt nej til, selv om han rigtignok sveder tran.
På skift beslutter Lene og Bent, at de alle trænger til et eller andet.
De går i kiosken og henter kage og chips, som de smider fra sig på sofabordet på en henkastet måde, der ikke skal signalere, at de er henkastede, men snarere, at der er mere, hvor det kommer fra, at de godt ved, at livet stinker, men de vil i det mindste hente alt det i kiosken, der bliver brug for.
Timerne går, de lader tv’et køre, snakker indover det eller bliver pludselig optaget af noget og ser med.
Der er ingen, der kræver, at Kurt skal gøre eller sige noget, han er taknemmelig, men hen mod aften slår den dårlige samvittighed ned i ham.
Det er ikke ham, der skal dø.
Det er ikke ham, der ligger på hospitalet med slanger fra armene, eller hvad det var, Sofie fortalte forleden.
Han kører hjem til gården og bliver omgående hvileløs igen.
Hele natten er han ude i de gamle staldbokse.
Der skal ryddes op nu.
Det værste er, at han ikke kan huske Maggies ansigt.
Han må have vænnet sig for meget til det, og nu kan han ikke få det frem.
Han prøver.
Næsen, den må være nogenlunde sådan, læberne, nej, han kan ikke få det passet sammen, det forsvinder.
En dag under morgenkaffen fortæller han Fatih om den aften, han og Maggie første gang mødtes, men opdager mens han fortæller, at det er et tomt referat, nogle velkendte ord, der i mellemtiden er blevet brutale, fordi de har mistet deres tilknytning til hende.
Han går vred fra laden og efterlader sine ansatte til de busser, de sjældnere og sjældnere sætter i gang, fordi han nu kun i tilfældige stimer tager telefonen.
Et minde kan Kurt virkelig mærke, og han hæger om det, hele tiden bange for at suge det ud, hvis han bruger det for meget.
Det var en aften kort efter, at de havde mødt hinanden, de var til en fest.
Maggie insisterede, han skulle blive, hvor han var, hun ville prøve at være alene på dansegulvet, mens hun vidste, at han var et andet sted.
Han så hende gå op ad
trappen og stod alene tilbage.
Der var ligesom en snor i ham, eller hvordan skal man sige det, det var ligesom han havde fået en helt ny og eneste sans, og den var hende.
Maggie kan ikke længere rejse sig fra sengen selv.
For at fore-bygge liggesår skal hun vendes hyppigt, det får hende til at føle sig som noget fra en madopskrift.
I går, da hun skulle hjælpes ud af sengen og ud på toilettet, tabte sygeplejersken hende på gulvet.
Da sygeplejersken havde fået gelejdet hende op at sidde, undskyldte hun, og Maggie svarede, at det er, hvad der kan ske.
Det var først, da hun senere på dagen måtte svare Sofie på, hvorfor hun havde fået blå mærker, først da hun kunne se, at Sofie anstrengte sig for ikke at græde over, at hendes mor var blevet tabt, at hun rigtig kunne mærke, at hun havde følt sig som en ubrugelig klump kød, da det fremmede menneske, som sikkert ikke kunne bebrejdes, at hun én gang ud af tusind begik en fejl, endnu engang undskyldte og lukkede døren efter sig.
Nogle gange tænker Maggie, at så må døden hellere komme og få det overstået, den skal med hende, men så som nu sidder Sofie hos hende, og Maggie ber, hvem end det retter sig mod, om al den tid, hun kan få.
Hun hæver langsomt armen fra
madrassen og i retning af Sofie, og Sofie rækker spørgende glasset med saft frem mod hende, om det er derfor?
Men Maggie vil ikke have saft nu.
Hun vil sige til Sofie, at hun kommer til at savne hende.
Sofie tager hendes hånd og klemmer den, kigger væk og op på tv’
et, som oppe under loftet sender sine billeder ud.
Jeg kommer også til at savne dig, svarer hun.
Uden selv at kunne give den sorg et navn, savner Maggie også Kurt.
Men han vil heller ikke nu kunne give hende det tilbage, som hun engang drømte i ham.
Så fortaber hendes sprog sig i morfin og smerter, hun bevæger sig ind i en tankeverden, jeg ikke kender, og efter at have befundet sig der nogle dage, dør hun.
NOGLE HÅRDE ORD
Det er hen på sommeren nu.
Der er mange fluer og bier, de sværmer om de smattede blommer på plænen.
En svalerede gik til i stormen for et par uger siden.
Kurt var forbitret og sammenbidt i flere dage, han havde drømt om de unger og kunne ikke få ind i hovedet, at noget sådant kunne ske.
Maggie skænker endnu en kop kaffe op til sig selv.
Det generer hende, at Sofie ikke bare vil sige, hvad hun vil have at spise på sin fødselsdag.
Det ved jeg ikke, overrask mig, var hendes svar, og Maggie blev nervøs.
For et par år siden ringede Maggie oprømt hjem fra en telefonboks for at høre, om Sofie havde set den smukke kjole i vinduet hos La Vita.
Sofie havde set den og syntes også, den var smuk, så Maggie gik ind i butikken og købte den.
Den er til min datter, fortalte hun den venligt uinteresserede ekspedient, min datter elsker gul.
Hun følte sig meget specifikt som en svævende agurk, da hun med posen i hånden fortsatte gennem byen og hen til busstoppestedet.
Hjemme viste det sig, at det slet ikke var den, men en anden gul kjole, Sofie havde tænkt på.
Min krop vil
se helt forkert ud i den dér, sagde hun med tårer i øjnene, jeg kommer til at ligne en sæk.
Maggie prøvede at trække vejret roligt og undgå selv at græde.
Det er et dårligt minde, hun jager det væk med en selvbebrejdelse - hun har glemt at vande, også i dag - og går ud.
Hendes eneste blomsterbed er helt afsvedet.
Da hun kom i tanke om, at hun skulle vande ekstra under hedebølgen, var det alligevel for sent.
Hun kan ikke huske navnene på de ting, hun engang plantede der.
Hver forår kommer der noget op, og hun bliver lykkelig.
Hun nipper et par afsvedne blomsterhoveder af.
Det er nødvendigt at hun sætter sig på hug.
Hun tør ikke bøje sig forover, hvis Kurt skulle være i nærheden.
De første mange år, de levede sammen, kom han altid springende til, hvis hun bøjede sig forover, stødte underlivet mod hendes røv og udstødte en mærkelig lyd.
Hun brød sig fra starten ikke om det men sagde ikke noget, andet end det, man siger med at blive tavs og stiv.
Først var hun bange for at såre ham, siden bare bange, og så med tiden blev angsten en flimrende rutine.
Kurt og Maggie mødte hinanden på et værtshus.
Maggie havde besluttet sig, hun ville være sanger.
Guitartimerne havde været udmattende, det var egentlig alt for rigidt for hende at lære at betjene et instrument, der var ligesom noget grundlæggende svimlende ved, at man skulle anbringe fingrene akkurat sådan og ikke måtte sjusse sig til det.
Det var af samme årsag, hun meget hurtigt blev fyret hos købmanden.
Man må ikke sjusse, når det kommer til penge, og hvis ikke man må det, har hun ikke en chance.
Hvor skulle hun vide fra, hvad halvtreds minus treogtrediveenhalv er, det er helt uoverskueligt.
Men i tilfældet med guitarspillet overvandt hun skammen og tog sig den tid, det måtte tage, igen og igen ikke rigtig at forstå, hvordan det nu er.
Så måtte læreren synes, hun var dum, hun havde lovet sig selv ikke at give op.
Og nu syntes hun så, at hun havde lært nok, og synge, det kunne hun, modsat det besværlige apparat, gøre lige så let som at løbe i havet.
Hun havde overtalt ejeren af det lokale værtshus til at lade
hende spille nogle aftner i træk, og det var efter en af de optrædener, at Kurt kom op til hende, lagde sin varme hånd på hendes skulder og takkede for sangen.
Hun vidste det med det samme.
Det er ikke til at forklare.
I hans ansigt, som var meget smukt, så hun sit eget barn.
Han skulle videre med nogle andre, og inviterede hende ikke med, men lod hende vide med et langt blik, at han gerne ville have gjort det.
Hun gik bagerst i flokken, i snak med en kedelig mand, der mange gange måtte advare, han fornemmede godt, hvad der lå i luften, men hans ven, skulle Maggie vide, var godt gift og kunne egentlig slet ikke leve uden sin kone, selv om han selv kunne tro det ud på aftnen.
Maggie sagde nogle hånlige ord om ægteskabet, ikke særlig mange, for hun var fuld og desuden fuldstændig optaget af at prøve at høre, hvad han snakkede om foran dem.
Én gang før havde hun været forelsket.
Men dengang var hun seksten.
Hun havde ikke troet, at hun kunne blive det længere.
Eller hun havde i mellemtiden glemt, at forelskelse fandtes.
De fandt et værtshus på Christianshavn, tæt på Kurts hjem.
Hun rykkede hele tiden tættere på ham på bænken, det blev hendes opgave, nu han helst ville blive i overbevisningen om, at han i hvert fald ikke havde taget det første skridt.
Til gengæld købte han øl, flere og flere, det snurrede for dem begge, da Kurt på et tidspunkt rejste sig, for at bevise for hende, at han virkelig havde været i Argentina som skibs-
dreng og kunne danse tango.
Et bord væltede under dansen og de blev smidt ud.
Der var stille ved voldene, luften var blød.
Udenfor var det anderledes, de kunne ikke bare fortsætte dansen fra baren, der var en anden morgenagtig alvor derude.
De sad lidt på en bænk og kiggede.
Hvad synes du om slumstormerne, spurgte Kurt, og Maggie som ikke kunne gætte, hvad Kurt syntes, svarede, at det vidste hun ikke.
Så kunne hun ikke vente mere og kravlede op på hans skød.
Næste morgen var hun øm af at have haft sex på bænken, hun havde fået sår på knæene og hun besluttede, at han ville kontakte hende før sårene var væk, det måtte være sådan.
Der gik et par dage, så ankom det første brev.
Et postkort puttet i en konvolut:
Du er vidunderlig.
Kan jeg se dig igen?
Kurt
Dagen efter
, og inden Maggie havde svaret på det første, ankom det andet brev:
Jeg skal sige, jeg har kone og barn.
Det ved du jo.
Kurt
For Maggie var kone og barn en abstraktion.
Et mindre besvær, der skulle overkommes.
Allerede om eftermiddagen og til Kurts ærgrelse, kunne hun finde på at tage plads på bænken
overfor deres vindue.
Hvis hun stillede sig op på bænken, kunne hun se ind i stuen, men hun havde lovet, i det mindste at lade være med det.
Endelig,
efter aftensmaden, tændtes lyset i opgangen, og det var ham, på vej ned ad trapperne.
De fulgtes, på hver sin side af vejen og stakåndede et stykke, indtil de så på tilstrækkelig afstand kunne falde hinanden i armene.
En dag de sad på kajen, sagde han, at det måske alligevel fra start havde været forkert med hans kone.
Ulla var så anderledes end Maggie, stejl og koldblodet, nok slet ikke den rette for ham.
Men så lukkedes hans ansigt helt i en for Maggie, der ikke kendte til ægteskabet eller bare et langvarigt forhold, ukendt smerte.
Jeg kan virkelig ikke tillade mig at gå fra hende, jamrede han, og Maggies had til denne Ulla flammede op.
Men hun udtrykte sig forstående og lyttede tålmodigt til al den snak, som hun hverken forstod eller respekterede, og så gik det som regel sådan, at Kurt igen åbnede sit smukke ansigt for hende.
Du er vild, du er så vild, gentog han.
Var der et sted, et lille aflukke i Maggie, der godt forstod, at de var ved at gøre hende til en myte, det ville blive umuligt at efterleve, ville hun ikke kendes ved det.
Hvad er kærlighed?
Maggie kigger på mig med et ansigt som en bøn uden indhold.
Som om kun bønnens form er tilbage, et infernalsk omrids.
Jeg ved det ikke, søde Maggie.
Fortæl,
så skriver jeg det ned.
Han var lige blevet min.
Jeg havde drømt om at rejse langt væk med ham, men han syntes, vi skulle blive i landet, så jeg valgte Møn.
Vi gik tur ved klinten, fra nogle vinkler var den enormt hvid i sollyset.
Det var mig, som gik forrest ad de smalle stier.
Senere kørte vi ind til byen.
Han købte en kjole til mig, den er lilla, jeg har den stadigvæk.
Vi fandt en kro, hvor vi spiste flæsk.
Jeg kan huske, at han så forelsket på mig, da jeg skovlede sovs på kartoflerne.
Jeg havde ikke selv fattet, hvor meget sovs det var.
Så kom vi begge to til at grine.
Jeg syntes, det var det smukkeste, når han sad bag rattet med en cigaret vippende i mundvigen.
Det så meget amerikansk ud, jeg følte mig heldig og ung.
Han er en af dem, hvor man umiddelbart kan aflæse enhver sindsbevægelse i ansigtet.
Så var hans ansigt helt lukket og så ved det mindste, et kuld ællinger eller en sød bemærkning fra en ekspedient, drejede det næsten ud af sig selv.
Jeg elskede ham for det.
En af aftnerne satte han sig på en træstub.
Han så forpint ud, og jeg troede, han fortrød det hele.
Men så kom han tilbage og ville give mig alt.
Der er en aften, jeg særligt husker.
Vi var til en fest, der var to etager og en bred trappe, der forbandt dem.
Jeg gik fra Kurt nogle minutter.
Jeg kunne næsten ikke løsrive mig, men jeg ville mærke, hvordan det var at være adskilt.
Det rislede igennem mig, da jeg stod alene på dansegulvet.
Vi var i vrimlen men bundet til hinanden ved en vanvittig kraft.
Måske, uden jeg rigtig vidste det, var det allerede vendt et halvt år senere.
Vi var taget til Samsø, han havde en moster, der boede derovre.
En af dagene fik jeg lyst, skrævede over et elhegn og gik udover engen.
Det var et stort område, jeg havde gået ret langt, da bukken pludselig satte efter mig.
Jeg løb alt hvad jeg kunne.
Jeg var bange, ja, men lykkelig, det føltes som om jeg løb i latter.
Jeg så mig ikke tilbage, før jeg var ovre på den anden side af indhegningen igen.
Da jeg stod der og hev efter vejret kom Kurt.
Det er svært at forklare.
Det var som om alene synet af ham skilte mig fra det, der lige var sket.
Der var tomt.
Intet at fortælle.
Han spurgte, hvad der var sket, og jeg måtte bare trække på skuldrene.
Vi havde ikke været sammen i mere end nogle uger.
Han vågnede altid meget tidligt og havde lyst til sex.
Den morgen ville jeg ikke, jeg ville sove lidt mere.
Først forstod jeg det ikke.
At han virkelig blev rasende.
Jeg troede, at han legede og ledte efter det i ham.
Der måtte være et sted bag hans rasende ansigt, hvor der var kærlighed, men jeg kunne ikke finde det.
Han kylede nogle puder i hovedet på mig, jeg satte mig op i sengen, det var en helt nøgen forvirring.
Da jeg kom
hjem samme eftermiddag, havde han købt blomster og champagne.
Han bad om, at jeg ikke ville stoppe med at elske ham.
Det havde jeg ikke overvejet.
Det ville jeg ikke have kunnet.
Jeg forstod ingenting.
Jeg tænkte, at han spillede rollen som forelsket lidt overdrevent.
Men også at hans heftighed var rørende, storslået.
Det gled ligesom bare fra mig.
Det var den samme forvirring, da han en aften, i raseri over at jeg var gået hjem fra en fest tidligere, end han havde haft lyst til, skubbede mig ud af sengen.
Jeg ville, at det måtte være en slags leg.
Jeg kravlede op igen, og han skubbede mig ud igen.
Jeg følte mig som en skildpadde, der ligger på ryggen, da jeg anden gang lå nede på gulvet.
Det var klodset og pinligt endnu engang at kravle op.
Dagen efter var det mig, der trøstede og sagde undskyld.
Jeg prøvede at oversætte det: Han var bange for at miste mig, det var det, han var rasende over, han elskede mig bare for højt.
Og jeg måtte have gjort noget forkert, når den mand som jeg kunne give lykken, var ulykkelig.
Første gang han spyttede på mig, havde vi udvekslet minder fra skoletiden.
Han havde fortalt om sine dårlige minder, og jeg fortalte et af mine.
Jeg havde haft sex med en noget ældre mand, og den følgende dag stod han uden for skolen og ville invitere mig ud.
Det var det, der indledte kampagnen.
Folk syntes, at jeg var en luder og skulle straffes for det.
Det værste var, da nogen stoppede min mor på gaden, stønnede hende op i ansigtet og spurgte, om hun vidste, hvad hendes datter
gik og lavede.
Kurt sad tavs bagefter jeg havde fortalt.
Jeg kunne godt mærke, at han snørede sig sammen om en følelse, der ikke var god.
Vi blev uenige om noget, han rejste sig, spyttede mig i ansigtet og kaldte mig en grim luder.
Der var en meget åben stilhed, efter han var gået.
Så kom han tilbage og bad, om jeg ikke ville ligge lidt med ham.
Jeg var spændt op af selvlede og ulyst, da vi lå i sengen, det føltes som om, jeg skulle kaste op.
Men jeg kunne mærke hans desperation over min afvisning og gav efter, vi havde sex, det gjorde ondt fordi jeg spændte imod.
Jeg havde egentlig aldrig følt mig som en luder, som det der, man siger, men nu gjorde jeg.
Hvis jeg skal råde unge piger til én ting, er det, at man aldrig skal gå i seng med en mand, der kalder én sådan, ikke hvis man elsker ham.
Man bliver ødelagt af det.
Jeg elskede Kurt.
Jeg elskede ham grænseløst.
Jeg syntes, at han var det eneste menneske, der rigtig kunne forstå mig.
Sommetider viste han mig en ømhed, jeg ikke tror noget menneske havde gjort før.
Det var en fuldstændig hengivelse, som om jeg faktisk levede i ham, bevægede hans celler, når jeg fortalte.
Jeg genfandt mit eget liv i hans bevægelser, men det var blevet forvandlet.
Når han havde båret det, og båret det tilbage til mig, kunne jeg også selv bære det.
Og jeg nærede en næsten uoverskuelig ømhed for ham.
Jeg ville gøre alt.
Jeg ville bære alt og trøste.
Anden gang han spyttede på mig, var han kommet hjem fra en ansættelsessamtale, der var gået dårligt.
Jeg ville omfavne
ham, og han spyttede på mig.
Tredje gang var det fordi, jeg på en for spids måde havde sagt, at vi skulle tage den følgende afkørsel.
Han holdt ind til siden, spyttede på mig og spyttede på mig igen, da jeg begyndte at græde over det.
Det gled ligesom bare fra mig.
Han holdt mig i et hårdt greb op ad væggen eller fast under sig i sengen, ødelagde mine ting, truede med at brænde lejligheden ned.
En morgen holdt han en køkkenkniv frem for sig, jeg ved stadigvæk ikke, om det var for at true med at dræbe sig selv eller mig.
Han kunne blive rasende, ikke kun hvis jeg ikke havde lyst til at have sex med ham, men også hvis jeg ikke havde lyst til den samme slags sex som ham.
Han kaldte mig gammel og grim, slog op med mig, fordi jeg ikke ville have analsex, sagde, at han glædede sig til at have sex med nogen, der ikke var så kedelige.
Jeg kunne vælge mellem den ene eller den anden fornedrelse, hans raseri, hvis jeg ikke ville, eller at lade ham.
Jeg havde glemt, at der var en tredje mulighed.
Jeg elskede ham.
Jeg ville ikke afslutte det.
Indimellem var vi så lykkelige, som i en storm af latter og mod.
Jeg kunne ikke afslutte det.
Men et sted i mig begyndte tvivlen.
Det var som om den arbejdede i sit eget lukkede kammer.
Den kunne ikke forliges med eller røre min forelskelse.
Hvis den indimellem alligevel arbejdede sig op til overfladen, vidste han det før mig.
Du elsker mig ikj{c mere.
Jeg bliver ødelagt hvis du ikjte elsker mig mere.
Så vil jeg dø.
Så forvissede og trøstede jeg.
Jeg var bange, men det var mere som en mat, vatteret følelse af at have glemt noget.
Jeg var heller ikke kun bange, jeg følte mig moderlig
og stærk.
Og jeg var også flatteret, han gav mig det indtryk, at jeg alene holdt hans liv i mine hænder, jeg kunne benåde eller dømme.
Jeg valgte benådningen, det gav en overlegenhedsfølelse, der umiddelbart kunne lindre de tab ydmygelserne medførte.
Langsomt var der også noget andet, der begyndte.
Noget stejlt og uafvendeligt, der forvandlede Kurt for mine øjne.
Der var en aften, vi var til en fest, og han blev utilpas, sad alene ved bordet, da jeg kom tilbage fra dansegulvet.
Vi gik udenfor sammen, jeg kunne se, at han var ked af det.
Jeg sagde, at vi kunne gøre lige, hvad han havde lyst til, gå hjem eller blive, gå en tur ud i natten, bare være os to.
Han kiggede mig i øjnene og svarede, at hvis vi kunne gøre lige, hvad han ville, ville han kneppe mig i røven.
Jeg ved ikke, hvorfor det var lige der, men det var første gang, jeg mærkede noget nyt.
Jeg for fra ham, ville omgående hjem.
Men det var især den næste morgen, en følelse, da jeg så hans forpinte ansigt, af at jeg ikke havde mere omsorg for det.
Han kunne få lov til at lide.
Jeg må have forestillet mig, at det ville stoppe under graviditeten.
At den ville beskytte mig.
Det var et nyt chok, da det én af graviditetens første uger skete igen.
Han kaldte mig en luder og spyttede på mig, vristede den tallerken jeg bar på ud af mine hænder og tømte dens indhold udover mig.
Det må have været noget med ris, for jeg kan huske at stå i et tavst, glødende had og pille risene af min trøje, et for et.
Det var anderledes at blive ydmyget nu, jeg var gravid.
Det føltes
grænseløst.
Jeg tænkte på barnet, som voksede, og mareridtet strakte sig uden ende.
Jeg gik, og han kom løbende efter mig, rakte hånden frem mod min.
Jeg kendte det ansigtsudtryk så godt: en bøn og en trussel i et.
Vi gik i tavshed mod biografen, det var hans forslag.
Under filmen fik jeg voldsomme smerter.
Jeg troede, at jeg ville abortere og ønskede det også, jeg synes det var en passende hævn.
Jeg stod på biografens toilet og følte en ond sejr sammen med smertebølgerne i underlivet, så pludselig blev jeg bange.
Jeg vil gerne ha’ dig, jeg vil gerne ha’ dig, lovede jeg, og lagde hånden på maven, som for at holde barnet inde.
Jeg tog til Berlin.
Jeg steg på toget uden andre planer end at overleve mit livs angst.
Det lykkedes at finde et værelse, jeg kunne leje billigt nogle måneder.
Kurt truede med selvmord i telefonen, jeg lagde på.
Jeg vidste ikke, hvordan jeg skulle overkomme at komme fra telefonboksen og de ti meter tilbage til opgangen.
Jeg satte mig ned og kunne ikke engang græde, faldt åbenbart i søvn.
En kvinde, som skulle bruge telefonen, rakte en hånd ned til mig og hjalp mig op.
Du bist schwanger,
das is gut, ja?
Jeg turde ikke møde hendes blik.
Oppe på værelset lå jeg i dagevis og lavede ikke andet end at se trækronen bevæge sig i vinden uden for vinduet.
Det var et højloftet og støvet værelse, der lugtede ramt af tis fra det fælles toilet, der lå lige op til.
En dag gik jeg i zoologisk have og inde fra et alt for lille bur hvæsede en mår af mig.
Jeg følte, at det måtte være barnet, der meddelte sig igennem den.
Det er svært at sige nu, hvor jeg ved, det var Sofie eller var det,
der blev til hende.
Jeg gjorde, hvad jeg kunne for at fremkalde en abort.
Jeg drak tæt og kæderøg.
Jeg løb op og ned ad trapper og stoppede ikke, når smerten hvinede i maven.
Jeg havde skaffet et par numre på nogle læger, flere gange stod jeg i telefonboksen med sedlen i hånden, lod telefonen ringe et par gange før jeg med et sæt slap røret.
Jeg fortrød og ville for alt i verden have barnet.
Jeg lå og vred mig i sengen og bad om tilgivelse.
Undskyld, lille elskede, undskyld, undskyld.
Men ja, jeg kom hjem fra Berlin.
For første gang længe var jeg bange for at være alene.
Jeg havde brug for Kurt.
At jeg nu ikke længere bare var forelsket i ham, men havde brug for ham for at overleve, gjorde mig rædselsslagen.
Det, der hidtil havde beskyttet mig, var en tro på, at jeg egentlig slet ikke behøvede en mand, at mine chancer var størst alene.
At jeg til enhver tid kunne sætte mig på et tog og snart efter betragte det hele som en fjern og sær blomst, en uforklarlighed blandt mange.
Nu kastede jeg mig ud i skænderier med en desperation, jeg ikke før har kendt.
Væk var den fromme og masochistiske selvglæde ved tavsheden, tilgivelsen.
Der var ingen grænser, intet slutpunkt, vi var begge to rædselsslagne, og vi førte hinanden længere ud.
Så besluttede vi at flytte.
Kurt kunne ikke længere klare byen, og jeg ville også væk, jeg var ligeglad hvorhen.
En dag jeg kom hjem, var han pludselig fornøjet.
Hans ansigt, som ellers havde ligget dødt længe, skred helt ud.
Hans fætter i Nyborg solgte hans afdøde onkels gård.
Vi kunne tage af sted med det
samme, gøre en picnic ud af det.
Jeg kan tydeligt huske at se gården første gang.
Maven blev ekstra tung gennem alle de små stuer i hovedhuset.
Så viste fætteren os laden.
Han trak døren til side med et blik tilbage på os som om, vi havde løst billet til en forlystelse.
Der var stille af et eller andet derinde.
Metal, tørt, sammenpresset græs.
Jeg har aldrig fortalt det her til nogen.
På et tidspunkt tog jeg til et kvindegruppemøde inde i Odense.
Der havde længe hængt en seddel ovre hos bageren.
Alle var velkomne, det krævede ikke andet end at møde op.
Jeg havde mange gange måttet afvise sedlen.
Alene tanken om kun kvinder i et rum, havde jeg sagt til mig selv, var udmattende.
Så en dag tog jeg bussen og kørte mod Odense.
Jeg var helt knuget under kørslen.
Jeg sad med en bøn, der var så stor og så forvirrende, at jeg var nødt til at vende den til vrede.
De var sikkert snobber, de ville hade mig.
Jeg ligesom væltede ind i lokalet, der ikke var ret stort, sådan føltes det, selv om jeg snarere må have krøbet hen i lænestolen.
Da det blev min tur til at introducere mig og fortælle, hvorfor jeg var kommet, sagde jeg, at jeg kom på grund af mit forhold.
Så kunne jeg ikke mere, jeg holdt inde.
Jeg elskede Kurt, jeg kunne ikke forråde ham.
Jeg undskyldte og forlod mødet trods protester.
Det hele kan se enkelt ud fra tilstrækkelig afstand.
Men hvis man zoomer ind, hvis man mærker det med hjertet, bliver det umuligt at vide, hvad det er.
Man kan sige, at man elskede, men det er ikke noget svar.
Snarere omvendt er det et nyt og
endnu mere umuligt spørgsmål.
De stoppede, Kurts raserianfald.
Pludselig var det årevis siden, han sidst havde haft et.
Men min angst og vrede forsvandt ikke sammen med anfaldene.
Jeg følte mig stadig ydmyget.
Nu, da grundlaget for mine følelser forsvandt ind i fortiden, blev de nærmest endnu sværere at bære.
De var skændige rester, jeg svulmede med dem.
Jeg var fanget, jeg kiggede ind på mit liv fra et liv, som ikke længere gjaldt.
Alligevel blev jeg og bildte mig ind, at der var mange gode og praktiske grunde til at blive, at jeg kunne skåne Sofie for noget på den måde.
Men lige så meget tror jeg, at det der har holdt mig fra at gå, er kærlighed.
Kærlighed, som jeg ikke ved hvad er, og som er så fejret.
Det er en næsten mælke-spændt smerte, der løber til når jeg tænker på at forlade Kurt.
Du skulle have set ham danse, dengang vi mødtes.
Han var meget, meget smuk.
Jeg ved ikke, om han danser længere, om man overhovedet danser i Nyborg.
Jeg kender ikke alle de folk, Bent og så videre.
Engang kom de stadig indimellem her, men jeg jog dem ud.
Jeg var alt for brutal, jeg sagde til Kurt, hvis ansigt var åbent og bange: Dit liv er jo latterligt.
Der er en sarthed i ham.
Hvis jeg virkelig elsker ham for noget, så er det den.
Folk tror altid, det er noget andet, man elsker dem for.
Forleden lovede han mig pludselig et hus i Spanien, og jeg kunne ikke forstå, hvad der fik ham til at tro, at jeg ville have sådan et.
Nej, det er hans sarthed, hans hen-
givenhed som så let såres, fordi den er uforbeholden.
Bare tænk på svalereden.
Vi har haft mange killingekuld nu, alligevel er han lige oprømt hver gang eller trist, hvis nogle ikke overlever fødslen.
Det elsker jeg.
Han kan heller ikke udholde at se en potteplante gå ud.
Modsat mig som forsømmer, som glemmer tingene omkring mig.
Det er ikke engang løgn, jeg havde ikke tænkt, at man kunne være jaloux på en potteplante, men sommetider har jeg været det.
Jeg kan ikke bære at fortælle så meget mere.
Det har været meget anstrengende.
Jeg tror ikke, det kommer til at hjælpe.
Mens jeg har fortalt, er der en bestemt grimasse, et smil, som hele tiden er dukket op.
Det var en dag, jeg havde sagt nogle hårde ord til Kurt.
Han var helt åben og udkørt af tømmer-mænd, jeg tror jeg vidste, at jeg ville ramme dybt.
Meget ulig ham havde han ikke noget hårdt at svare.
Han kiggede på mig med et ansigt, der pludselig lignede et barns og så gik et kort og forkvaklet smil over hans læber.
Maggie vågner på sofaen.
Klokken er henimod tre.
Hun sætter æseløre i krimien.
Det er sikkert også den, der spørger uhyggeligt i hende: Hvem gjorde det?
Der er fladt af nat bag vinduerne.
Hun er alene i den dumme lysende firkant en stue er.
PÅ CAFÉ
BLOMSTEN
Det var før de var flyttet, efter hun var kommet tilbage fra Berlin.
Hun stod af på Friheden Station uden anledning, fulgte en sti op ad en bakke og satte sig på toppen for at se ud over vandet.
Det var først, da hun ville gå igen og kiggede ned, at hun så ræven neden for sig på stien bare et par meter væk.
Den stod helt stille og stirrede på hende.
Vil du da spise min mave?
Er du slet ikke bange for mig?
Hvor er du smuk, men bare du ikke vil spise mit barn.
Det var begyndelsen.
Det må have været Sofie, der tiltrak dyrene.
Hvor Maggie satte sig kom også hejren, eller der var pludselig tæt af frøer på parkens stier, hun turde hverken gå frem eller tilbage af frygt for at træde på dem.
Der var særligt én skovtur.
Hun var stormet afsted fra et skænderi med Kurt, havde stået op i pedalerne, indtil hun nåede helt til Kongelunden.
Til mave-barnet sagde hun, at de skulle plukke blomster, men følte, at barnet derinde sikkert bedre end hende vidste, at hun prøvede at cykle hurtigere end skrækken.
Hun satte sig på en træstub.
Et egern pilede lige forbi hendes fødder.
Hvad er der med dig, nåede hun lige at tænke, så blev der en vild flakken
omkring hende.
Det var mange fugle, der samtidig fløj fra trækronerne, grenene, de havde siddet på, svirpede til vejrs igen, det dryssede med blade.
Så vendte hun sig og så fåret.
Ikke langt bag hende lå et dødt får.
Hun hastede væk, men gik så langsomt tilbage.
Hun kendte ikke nok til får til at vide, om det var ungt eller gammelt.
Fåret, som havde levet, var dødt.
Maggie har helt fortabt sig i minder.
Det er nærmest som om hun må forvisse sig om, at hun er Sofies mor, at hun har krav på at køre ind til byen i den egenskab.
Hun er faktisk ud af Odense igen, da hun kommer i tanke om, at hun have været af bussen.
Pis, kommer hun til at sige højt endnu mere travlt med at komme ud af bussen, før siver frit fra hende.
på vej skulle og får alting
Ned ad Nørregade drømmer hun om en rigtig by.
Shanghai, New York, Bangkok, Paris, Teheran, Kairo, Sao Paolo.
I alle de byer hun drømmer om, er der duer på pladserne, luftigt brød eller pandekager, rejer, en dejlig og let svimlende lugt af benzin,
trængsel i undergrundsbanen.
En fantasi former sig i hende.
Der er nok nogle måger over vandet.
Hvis man deler fantasiens lydbillede ud, er det mågernes skrig, man kan høre, nogle jernkæder, der skiftevis spændes og slappes, lavmælte samtaler imellem de øvrige gæster på fortovscafeen på havnen.
Det er forår, tidlig sol, der er stadig en kulde i vinden.
Sofie sidder over for Maggie og griner, som om hun kender dette liv, Maggie har drømt frem.
Hun kender den amerikanske, den kinesiske sol, hun kender den enkle men lækre morgenanretning på tallerkenen, den lille plasticbeholder med noget sødt og fremmedartet at smøre på brødet.
Hun har fået alt det af sin mor, og hun ved det ikke engang, for hun ved ikke, at der kunne være en anden mor, der, for at spare sin datter for sig selv, forsvandt i dagdrømme, laden stå til.
Café Blomsten ligger i en lille sidegade.
Der er anbragt en række fletstole foran på fortovet.
Det er en rigtig café, og ikke som Maggie havde gættet på et værtshus med et prangende navn.
Facadeskiltet er håndmalet.
Rødt og så står navnet med store guldbogstaver.
Det var nok ikke meningen at o’
et skulle stå helt så langt fra l’et.
Hun står med hovedet tilbage og åben mund for at tage alt ved det smukke skilt ind, så kommer hun i tanke om, at hun må se underlig ud, og skynder sig at gøre noget mere normalt, åbner tasken og griber efter sin pung.
Indenfor står hun mærkeligt midt i rummet og blomstrer, inden hun i en storm beslutter at handle, gør sig så smal hun kan mellem en række tætstående borde og tager en ledig plads foran det store vindue ud mod gaden.
Café Blomsten er tungt indrettet, vissengrønne velourgardiner, på endevæggen hænger et stort spejl i en overdådig ramme med blomsterudskæringer.
Maggie har en fornemmelse af, at det hele skal forestille noget, hun ikke ved, hvad er.
At tingene
står dobbelt og med en for hende tillukket besked.
Hun vil løfte de drømme ud af rummet og ind til sig, som hendes datter har drømt her, men hun kan ikke nå.
For ikke at blive helt svimmel giver hun sig til at læse i menukortet.
Alle retterne hedder noget på fransk.
Quiche Lorraine.
Croque Madame.
Navnene kender hun ikke, men hun kender udmærket ingredienserne.
Først synes hun det er smukt, abstrakt som at gense sit eget område på et landkort, men så kommer hun i tanke om, at navnene skal udtales, når man bestiller.
Hun kan blive nødt til at bede Sofie, som faktisk kan fransk, om at gøre det.
Engang var det Sofie, der med en bestemt mine pegede på en hvilken som helst dims og afkrævede sin mor svar på, hvad ordet var.
Det er en skruetrækker, en blomst, et køleskab, det er himlen, en stol, det er en stol, min skat, en stol.
På mange måder lever Sofie den drøm, Maggie har drømt for hende.
Hun skulle studere, på sigt tjene sine egne penge og ikke behøve en mand.
Men Maggie må have forestillet sig, at drømmen kunne indfries, uden at Sofie blev noget alt for meget andet end hende selv.
Nu kan hun ikke undgå at frygte, at studiet forklarer Sofie noget, som hun selv kun uhyggeligt aner, at Sofie kunne slå op i en bog og finde sin mor blottet.
Det sidste år hjemme havde Sofie en tvær kærlighed, der alligevel bød hende at søge Maggie i køkkenet om morgenen.
Hun tog plads på bænken, de røg og drak kaffe, talte eller tav, indtil en af dem cyklede til bageren efter morgenbrød.
Med den handling skiltes de, og var skilte indtil den følgende morgen, hvor Sofie igen, vred og søvndrukken, fandt sin plads på bænken, hvorfra hun lod sin mor arbejde for tilgivelsen.
Men nu er det tvære ansigt udskiftet med et nyt.
Sofie kigger granskende, overbærende på Maggie, som krymper sig under det blik.
Du er klogere end mig, du kommer ikke til at redde dig så mange friller til, sagde Maggie for nyligt til Sofie i telefonen, og Sofie grinede og spurgte, hvor Maggie havde reddet sig det udtryk til.
Maggie var nødt til at lægge røret og finde en ordbog for at kunne opklare, hvad frille egentlig betyder.
Udtrykket har hun fra sin egen mor, men efter telefonsamtalen kom hun i tvivl.
Var det slet ikke friller til, men griller?
Diller?
Så kom hun alligevel til at le, selv om hun egentlig var såret.
Både over at hendes mors udtryk opløste sig for hende og sikkert aldrig kom tilbage, og over at Sofie hellere ville drille hende med sproget end høre efter, hvad det var, hun prøvede at sige.
Maggie har ellers ikke skilt nogen af de forbipasserende uden for ruden ud fra de andre, de er bare en spredt strøm af let blafrende vindjakker og ukendte gøremål, men pludselig er der en, hun lægger mærke til.
Det er en kvinde i bordeaux frakke, og der er noget, selve frakken og så hendes arrogante og henførte smil, der får Maggie til at tænke, at kvinden har været i seng med Kurt.
Med ét kan hun huske, hvordan det er at glide nedover Kurts pik, og den lyst det vækker i hende giver hende et chok.
Hun retter sig op på stolen, strammer bækkenet og kvæler med en vridende bevægelse mindet.
Især når hun er i Nyborg, men også så langt væk som i Odense, tænker hun på, hvad folk ved og ikke ved om hende.
Hun har ikke selv nogen venner, ingen at fortælle noget andre end Sofie, så det folk ved, må de have fra Kurt.
At hun er til grin, er hun ikke i tvivl om.
Det er en klassisk vits, at hun, den yngre model, sander til på gården, bliver gammel og latterlig som den tidligere kone, hun selv engang
ikke forstod, at Kurt gad skænke en tanke.
Der er sikkert ikke nogen, der ved, at det var hende selv, der bad Kurt om at finde nogle andre.
Hun kunne ikke gå i seng med ham så meget som én gang til.
Hun bad ham finde nogle andre og følte en meget begrænset lettelse, som hvis man efter at have presset længe og hårdt bare frigiver en kort, lydløs prut.
Døren ind til Café Blomsten går igen.
Denne gang ved Maggie uden at behøve at vende sig, at det er hendes datter.
Der er noget, der skifter i luften, en duft, et uforligneligt tempo.
Nå mor, hvad går du så og laver?
Mjah, svarer Maggie.
Der er blomsterne.
Projektet med hækken som så gik i stå.
Sakseklipperen var i uorden.
Sakseklipperen, gentager hun og skærer en grimasse.
Du ved hvad jeg mener, ja altså hækkeklipperen.
Og jeg orkede jo ikke sige det til far.
Du kender ham, så vil han lære fra sig.
Hvordan man reparerer, hvad smådelene hedder, og jeg er da ligeglad.
Men jeg kunne ligesom heller ikke tage den et andet sted hen og få det ordnet.
Det ville blive opfattet som højforræderi.
Så jeg lod stå til.
Det generede mig heller ikke ligefrem at have en undskyldning for ikke at klippe.
Egentlig er det jo lige meget, hvad er problemet, hvis den gror.
Jeg glædede mig helt til, at far ville sige noget, så jeg kunne spørge ham om det.
Hvad problemet egentlig er.
Men åbenbart er der ikke noget problem.
Jeg tror ikke engang, han har opdaget det.
Det er altså grundløst, at jeg har klippet hækken i alle de år.
Det var i hvert fald hverken for min egen skyld eller hækkens.
Jeg har for resten også læst lidt i den bog, du har givet mig.
Freud.
Det er altså lidt opblæst.
Ved du hvad jeg tænkte på.
Hvis Freud skulle
forestille at være genial.
Jeg tænkte på hvor genial jeg kunne være blevet, hvis bare jeg havde haft tid til at blive det.
Men pludselig synes Maggie, at hun har talt over sig.
Hun var overstadig over at se sin datter, ordene nærmest hvirvlede fra hende, og da først Sofie grinede, strakte Maggie sig så langt hun kunne for at holde latteren i live, men nu klinger den af, der kommer en alvor over Sofie.
Ved nabobordet plasker et barn sin omelet til med ketchup.
Maggie kommer i tanke om et indslag fra TV-avisen.
Nogle amerikanske børn som politiet lukker ud af en lade, hvor de har været holdt indespærret.
Børnene bevæger sig langsomt og misser mod solen.
Det er en forbrydelse, at nogen har filmet dem på det tidspunkt.
De holder fast i hinanden ude under den åbne himmel, de er i flok.
Hun har lyst til at fortælle Sofie om de børn, men lader være.
Kan de trøstes, ville hun spørge, ikke bare slippes fri men trøstes?
De sidder tavse på Café Blomsten.
Så kommer Maggie i tanke om at spørge til studiet.
Jo, Sofie har en virkelig god forelæser for tiden.
Det handler om psyko-
analyse ud fra et feministisk perspektiv.
Imens Sofie fortæller, trykker hun tærtekrummer op på pegefingeren og fører dem fra tallerkenen over på en serviet, hvor hun tørrer dem af.
Maggie må gøre sig umage for ikke at komme til at grine over den mærkelige flytning.
Så kigger Sofie op fra tallerkenen, mor, var du egentlig feminist, da du var ung?
Maggie bliver forlegen.
Hun forstår ikke, hvad Sofie egentlig spørger hende om.
Om det er en bebrejdelse.
Så vælder vreden op i hende.
Sofie kan måske fortælle hende, hvordan hun skulle have levet sit liv?
Sofie, som ikke aner, hvad det vil sige at mangle noget, som kan læse sig til det hele i bøgerne.
Men Maggie ved alt for godt, at hendes vrede er uberettiget.
Hvis Sofie ikke aner noget om hendes liv, hvis det får hende til at føle sig ensom og misforstået, så har hun kun sig selv at takke for det.
Hun har stort set aldrig fortalt Sofie noget om det liv, der gik forud for fødselsgangen, eller for så vidt om det, der fulgte.
Hvis hun har, har det kun haft til formål at advare.
Det ene og det andet kan meget let eskalere og gå helt galt.
Det er det, hun har indikeret, at hun ved noget om.
Hun har ladet sin viden sive på en forblommet og ikke utilsigtet skræmmende måde.
Hun har handlet ud fra den ide, at Sofie måtte skånes for at gøre som hende, men uden at kunne røbe, hvad det er, hun har gjort — måske ved hun det knap nok selv.
Hun har vel egentlig forsøgt at slette sit eget liv i sin datter, og sådan har hun gjort dem begge fortræd.
Sofie har genoptaget krummeflytningsarbejdet.
Maggie synes pludselig ikke hun aner, hvor længe der er gået siden Sofie stillede sit spørgsmål.
Nej, svarer hun så, men på en måde, så det lyder mere som et spørgsmål end et svar.
Det er ikke det overbærende blik, Sofie nu kigger på Maggie med.
Ikke det granskende.
Der er ikke nogen niveauer i det.
Hun ser på sin mor fra en sorg, som Maggie aldrig kommer til at forstå.
Nå, okay, skulle vi smage på juicen, spørger hun, med sin alt for fine fornemmelse for at redde sin mor ud af hendes eget dybe vand, og Maggie smiler lettet.
Imens Sofie er oppe og bestille glider Maggies tanker til Rom.
Appelsiner og store smukke sølvmaskiner hvorfra kaffen kommer.
Hvis hun havde født Sofie i Rom, havde tingene måske været anderledes.
De havde kunnet sidde på en plads i solen i hemmelig og lidt fjantet samtale om ting, kun de forstod, fordi kun de havde levet deres liv.
Deres liv i en lejlighed, som blev for kold om vinteren og for varm om sommeren, som var lille og smuk og havde en balkon, som Maggie sommetider ville se ud på inde fra stuen, og se, at Sofie sad der, fordybet i tanker.
Maggie er flagret helt væk i dagdrømmen, da Sofie sætter juicen ned foran hende.
Der er et stribet sugerør i.
Det er et sjovt øjeblik, da de begge ser op fra sugerøret samtidig og ser ind i hinandens underlige sugeansigter.
Det var nok nødvendigt med latter, for Maggie kommer til at grine så meget,
at hun skyder juice ud af næsen, og så kommer Sofie også til at grine.
Men mor, siger Sofie så, da de efter flere runder har grinet færdigt, der er noget, jeg gerne vil fortælle dig.
Jeg har fået en kæreste, og hun er en pige.
Maggie ser forvildet på Sofie, som selvfølgelig ikke kan forstå sin mors udtryk anderledes, end at hun er rædselsslagen og vred over det, hun har hørt.
Men det er noget andet, der er ved at rende over i Maggie.
Helt uden midler, allerede resigneret,
har Maggie afventet den dag, hun skulle stå som en tavs og dum stueplante og overhøre Sofies kæreste kalde Sofie en luder inde bag døren til gæsteværelset.
Der har været et par fyre, der kom ofte.
Maggie har åbnet døren for dem og stirret ind i deres ansigter, som ikke var andet end spejle, der viste hende tilbage til hendes eget liv.
Hun har ikke anet, hvad hun skulle stille op mod den ødelæggelse, hun uvægerlig måtte tro, ville indhente Sofie.
Kurt har ønsket Maggie død, brændt, kørt over, ramt afkræft.
Hvad skulle hun sige, når Sofies kæreste ønskede hende død, når nogen mand gav hendes datter det indtryk, at det var bedre, hvis hun ikke levede.
Selvfølgelig at Sofie skulle forlade ham.
Men med hvilken autoritet skulle hun sige det.
Nu, med en lykkelig ignorance, forestiller hun sig, at hendes bekymringer har været unødvendige.
At Sofie går fri, at hun selv gør.
Maggie lægger hånden med håndfladen vendt opad på bordet.
Sofie tager først ikke mod invitationen, hun er såret over det udtryk, Maggie først satte op.
Så siger Maggie, mens tårerne løber, at hun elsker Sofie, at hun er så stolt over hende, og Sofie tager imod.
Maggie køber en flaske champagne.
Det er akavet, allerede da hun udtaler ideen og endnu mere, da den anbringes foran dem i en stor isspand, en foranstaltning ingen af dem før har stiftet bekendtskab med.
Men så gør boblevinen dem alligevel begge to så lette, det er som om de bare er fjer, som vinden bærer i hver sin retning, da de ude foran Café Blomsten har taget afsked.
Hun er ør af bevægelse og champagne, da hun kommer hjem.
Hun kan ikke lade være, hun fortæller det til Kurt mod lovning på, at han aldrig lader Sofie opdage, at hun har sagt det.
Kurt skal lige sunde sig.
Først overhovedet over det fællesskab mellem mor og datter, der gør, at han aldrig er den første, Sofie kommer til
.Så over at hun nu endnu mere synes at vende sig mod et betroet og hemmeligt kvindefællesskab.
Så går noget andet over ham.
Et smil, der ligesom spiler alt det ud, der ellers kunne være tæt og på sin vante plads.
For fanden Maggie, hva.
Vores datter har fået sin første kæreste.
Maggie ser på den mand, hun har levet sit liv med.
Hans hænder hænger ligesom hvileløst ned langs kroppen, som om de egentlig var fugle, før de blev fanget og omstøbt til det lavthængende liv.
Hun skænker en øl op i to glas, spørger om de ikke skal sidde lidt ude på bænken.
KURTS LIV PASSERER REVY
Fra et andet rum hører han Maggie skramle med noget.
Så går hun gennem stuen, hun bærer på et farverigt møbel, et lille sengebord.
Hun bærer det i favnen, så de fire ben stikker frem fra brystet, det får hende til at ligne et underligt insekt.
De blev aldrig gift.
Først var det planen, de drømte om alt det, der skulle være, så glemte de det.
Kurt ved heller ikke, hvad der havde set værst ud: at gifte sig for tredje gang eller få barn med sin kæreste.
Hvis de var blevet gift, tror han, at det ville have ligget rigtigt i munden at kalde Maggie sin kone.
Kæreste
derimod virker forkert.
Det er ikke hans kæreste, der lige som et farverigt insekt gik igennem stuen.
Det er nok det, at man kan være fremmed for sin kone, men hun er stadig ens kone, at være fremmed for sin kæreste er en selvmodsigelse.
Han lægger sig udmattet ned i sofaen.
Over hans hoved hænger en tegning, Sofie har lavet med fedtfarver for mange år siden.
Den forestiller en tiger, som svæver i en blå himmel.
En svævende sol, to svævende palmer og den svævende tiger, det er det, der er i den verden.
Han er atten år, da han første gang står på fødestiftelsens lange, uhyggelige gang og afventer at se sin kone.
Barnet har de ført væk, da han træder ind på stuen.
Bodil skal hvile, men der er ingen tegn på, at hun kommer til det.
Han vil tage hendes hånd, men hun trækker den til sig og stirrer på ham som om, han var et genfærd.
Det føles uvirkeligt, da Bodil en aften nogle måneder efter fødslen meddeler, at hun vil forlade dem og virkelig går.
Kurt sætter sig op ad døren og lytter, venter hvert øjeblik at høre Bodil på vej op ad trapperne, men hun kommer ikke igen.
Da barnet hen på natten vågner og skriger, aner han ikke, hvad han skal gøre.
Det spræller imellem hans hænder, da han løfter det op i armene, hovedet falder tilbage, han må gribe om det og lægge det ind til sit bryst.
Så begynder barnet at søge efter vorten og han kommer febrilsk i tanke om mad.
Det er næsten ikke til at åbne køleskabslågen med barnet på armen, han lægger det forsigtigt fra sig i lænestolen og krymper
sig over, at det nu ligefrem ryster af gråd.
De har ikke noget mælk, forvildet åbner han alle køkkenskabe uden at vide, hvad han søger, så rækker han ud efter en flaske med saft.
Barnet græder endnu mere, da han fra en teske forsøger at dryppe væsken ned i munden i passende doser, det bliver tydeligvis ikke mæt.
Endnu jaget af gråden koger han saften op med noget mel, venter utålmodigt på at det køler ned, så mader han barnet med det.
Det hjælper.
De falder i søvn sammen i lænestolen, barnet på Kurts mave, lige udmattede.
Næste morgen er han nødt til, med barnet i favnen, at møde op på sin arbejdsplads og sige op.
Folk trækker tavst til siden for ham, da han bevæger sig gennem fabrikshallen.
Den frastødte medlidenhed, han mærker omkring sig, giver ham lyst til at kaste barnet fra sig, men han holder fast, bevæger sig op ad trappen og hen til den dør, bag hvilken han for nyligt skrev under på sin kontrakt.
På vejen hjem går han på apoteket, køber en sutteflaske.
Kærnemælk fortyndet med vand skulle være det bedste, siger apotekeren, der til Kurts lettelse ikke spørger om noget.
Efter mælken falder barnet i søvn i hans arme.
Han løfter det forsigtigt over på sengen og lægger sig ved siden af.
Barnet hedder Flemming, men har vel ikke vænnet sig til det endnu, og Kurt har heller ikke.
Han kigger på det lille ansigt, den lille mund, hvorfra der udgår en svag rallen.
Først nu, hvor barnet er moderløst, forstår han rigtigt, at det er i live, at der er et hjerte, der banker inde bag brystkassen.
Han ligger
længe og ser på den sovende, skiftevis vantro, skiftevis overstrømmet af en smerte, som er kærlighed.
Det er en frostklar morgen, da han slår hul på den sidste halvtredser nede hos købmanden.
Han går hjem ad Sankt
Peders Stræde med kærnemælken i hånden og hjertet svulmende for den lille, som det er hans opgave at give mad.
Forleden drømte han, at Flemming havde fået tænder, men så viste de sig at være rådne kobbermønter, som raslede ud af ham, da han satte i et uhyggeligt oldingegrin.
Hjemme ligger Flemming i vuggen og sutter på sine tæer, Kurt kigger ned på sit barn og forstår næsten ikke, hvad det er, han har gjort for at fremkalde det liv.
Han tager Flemming op og ind til sig, sådan går de frem og tilbage mellem lejlighedens to værelser, imens Kurt overvejer sine muligheder.
Han har hørt, at mænd samler mænd op på Rådhuspladsen, det er hans bedste løsning.
Flemming sover som regel fire timer i træk, inden han vågner midt på natten, hvor Kurt kan være hjemme igen.
Ellers må han lægge en flaske i vuggen og håbe, at Flemming selv kan få suget noget fra den.
Det er en dobbelt krænkelse, Bodils svigt og nu at bære det svigt uden på kroppen i form af et lokkende kostume.
I læderjakke, stramme bukser skridter han frem og tilbage på pladsen.
Hvis der tilstrækkelig længe ikke er bud efter ham, løber han hjem.
Foran døren tøver han.
Han frygter at finde Flemming død derinde, forestiller sig at række ned i vuggen og lægge hånden på Flemmings bryst og så forstå, at brystet ikke
bevæger sig.
Men Flemming sover bare.
Det føles afsindigt ikke at vide, om han har skreget på ham, mens han var væk.
Solen står højt, Kurt går ned til folden.
Sofie er stadig bare en buttet lille menneskebold, der triller rundt på gården, slår hul på knæene, vender noget meget jordisk ud, hver gang hun griner.
Forleden kom hun hen til ham på plænen, hvor han lå, satte sig på hans mave og tissede.
Dit lille bæst,
sagde han ned i hendes varme hår og flød næsten over af sol-ør kærlighed.
Ude på folden knæler han foran Turner og hviler hovedet mod hendes brystkasse..
Hun lader ham roligt gøre det, bøjer halsen og muler ham lidt på kinden.
Hun er hans eneste betroede.
Han taler ikke til hende med ord, men lader hende ad andre veje vide alt.
Der er ingen andre end ham, der kan ride hende.
Hun bliver trodsig, nægter overhovedet at gå eller stejler.
Han undskylder for sin umulige hest og glæder sig i hemmelighed over deres pagt.
Det var Ib, deres nabo, som ville sende hende til slagtning.
Hun var helt utøjlelig, hans døtre havde ingen glæde af hende, tværtimod snappede hun efter dem, bare de ankom med
striglen.
Kurt havde hver dag uden særlige følelser gået forbi hesten på folden.
Han troede, at den hørte til dér, hvor den var.
Nu, da han forstod, at den var uønsket, så han, at den havde en uforsonlig og stejl kærlighed til livet, som Ib ville slå ihjel.
Han bød en utrolig høj sum, det var det, der skulle til for at Ib, som havde lyst til at straffe dyret for ikke at have underkastet sig hans døtre, gik med til, at hesten flyttede til en ny fold lige ved siden af den, hvor den hidtil havde gået.
Maggie spejder underligt efter ham, hver gang han går ned ad stien mod Turners fold.
Han tænker på det med kinden mod det varme og glatpelsede bryst, om hun er jaloux.
Det er en mærkelig kvinde han har fået slæbt herud.
Andre mennesker registrerer hun knap nok.
Man introducerer hende for en ven eller en veninde, og hun rækker hånden frem, men man mærker, at de går lige igennem hende uden at sætte spor.
Men hans forhold til Turner interesserer hun sig for.
Hun stiller an med en sigende mine, når han kommer tilbage fra folden, men Kurt gider ikke forstå, hvad der måtte ligge bag den.
Hvis Maggie ikke forstår, må hun selv om det, kun i Turners selskab kan han tænke roligt.
En idé er begyndt at tage form i ham.
Han vil løsrive sig.
Ligesom solen står op om morgenen, vil han uden tøven og taktfast stige ud af livet som arbejdstager, slut med at køre andres busser.
Hver dag vil han lægge noget til side, han tager gerne endnu et job, aftenarbejde, hvis det bliver nødvendigt, en dag får han råd til at købe en gammel bus og starte selv.
Tankerne flyder fra ham og ind i Turner, det kan han mærke, at hun også vil, at han skal være fri.
Sofie ringer med beskeden, at Maggie er død.
Hun synes Kurt skal vide, at Maggie led og jamrede, at det ikke var fredfyldt, hvis det er det, han tror.
Det troede han ikke, men han troede heller ikke noget andet, han har ikke villet tænke på, at døden begynder i en krop, der stadig lever.
Han har tænkt livet og døden som to vidt forskellige ting, der ikke forbandt sig.
Først og fremmest har han undgået at tænke på, hvad det var, der foregik inde i Maggie.
Han har måttet tænke på hende som en skræl uden noget indeni.
Nu må han ud på toilettet og kaste op.
Det bliver ved også efter han ikke længere har noget at give af.
Så står han bøjet over vasken og ser, at Maggies børste stadig ligger der fuld af hår.
Det er ufatteligt, at de hår ikke længere tilhører nogen.
Han tager børsten i hånden og sætter sig med den op ad væggen, sidder stadig sådan, da Sofie timer senere ankommer.
Han ved ikke, hvad han skal sige til hende, rækker børsten op mod hende, nærmest som for at skærme sig, og hun vrister den ud af hans hånd og genner ham op.
Det ligner, at hun vil slå ham, men så bliver hun helt slap, sætter sig på toilettet.
I noget tid sidder de tavse sådan,
så får de bakset hinanden ind på sofaen.
Kurt tænder for tv’
et, hvor værten spæner frem og tilbage i en farverig skjorte.
Det er en transport af smerte.
Fra far og datter til tv’et og fra tv’et vender den tilbage i form af en nyvunden sølvglinsende bil, publikums hujen.
Det er helt tilbage i Hvidovre.
Kurt er et barn, og han ser ud-over engen, der bliver ved.
Køerne plejede at græsse her, men nu er området opkøbt af staten, der skal anlægges ny vej.
Det er midt på dagen, og solen vender sin vrede direkte mod Kurt, men han har ikke tænkt sig at stoppe, han vil gå, til det bliver nat.
I går tog hans far ham med til slagtehuset, hvor han arbejder.
Med en smøg i kæften skridtede han ind mellem de skrællede køer, der hang ned fra loftet.
Men Kurt ville ikke følge sin far, eller han kunne slet ikke træde ind i det dødehus, som han først nu forstod, at hans fars arbejde var, tårerne begyndte at løbe.
Et stykke inde i hallen vendte hans far sig og så, at Kurt stod tilbage i døren og græd.
Et øjeblik så han forvirret ud, så begyndte han at grine.
Frem mellem de hængende lig kiggede nu flere og flere mandeansigter, de søgte efter latterens kilde og fandt ham dér i døren, snart rungede hele hallen af latter.
Det er derfor, Kurt nu går ud over engen, han kan ikke tilgive
sin far, og hvis man ikke kan det, har man ikke noget hjem.
Han okser sig gennem det stride enggræs, henimod aften sætter han sig op ad et træ, og græder fordi han er sulten.
Han ser op mod himlen, der bare stirrer blåt tilbage.
En dag hænger han alle de voksne op, det lover han nogen, der hverken er ham selv eller en bestemt anden, der findes en kommende storhed, og det bliver ham, der deler den ud.
Kurt sover overfladisk og svedigt, som man gør, når man har drukket,
da Fatih bare med en fingerspids prikker til hans skulder.
Det er en overskridelse for dem begge, måske især Fatih, der meget ubehageligt kommer i tanke om de kyllinge-lår, han spiste i går, ved synet af sin chefs blottede ben.
Maggie står og skriger ovre i laden, det er det, Fatih må meddele.
Kurt kommer i bukserne og stadig med overkroppen bar løber han henover gårdspladsen.
Han ved ikke, hvad det er han ser på, da han ser Maggie.
Vrede er hans første impuls.
Mistænksomhed den næste.
Hvad vil hun have af ham, det er så langt, han rækker til at spørge.
Han tager hendes arm og trækker hende tilbage til stuehuset, anbringer hende i sofaen.
Hun er helt væk i blikket, men han ved, at hun spiller skuespil.
At bringe hans ansatte med ind i det er en nedrighed, han ikke kommer til at tilgive hende.
En gammel bølge ruller ind over ham, han har ikke været i den længe.
Brystet spiles ud, det trykker for tindingerne, det raser i hænderne for at ruske i hende, i stedet beder han hende om at dø.
Der er ingen, der vil savne dig, heller ikke Sofie.
Resten af dagen ligger hun på
sofaen.
Han kommer tilbage til hende igen og igen, vil røre ved hende men ved, at han har gjort det umuligt.
Sidst på dagen er hun så udmattet i sin vrede, at hun lader ham krybe ind til sig.
Jeg elsker dig, siger han, og hun svarer det samme.
Insekterne sværmer over det lave vand i Nyborgs voldgrav.
Der nærmest stinker af syrener på pladsen, hvor en familie, udasede af varmen, sidder bøjet over hver deres pizza.
Jeg har vidst, siden jeg så gården, at den hvidhårede mand var i gang med at dø.
Han gav mig den rest af sig selv, for bedre at kunne komme væk.
Jeg tror, det sker i dag.
Det bliver en tæt og stille død inde på hans værelse på plejehjemmet.
Han lægger sig for at sove til middag og forsvinder for sig selv.
Foreløbig sidder han i lænestolen.
Det er ikke ligefrem sådan, at han gør sit liv op.
Snarere bladrer han ukoncentreret frem og tilbage mellem mennesker, han har mistet.
Bent så han sidste gang til Jovans bisættelse.
Det var kort efter, at Maggie var død.
Det var slemt igen at sidde på en hård bænk nær en kiste.
Der var en flagret, nervøs stemning til gravøllene.
De fleste havde først efter, at Jovan var død, fundet ud af, at han havde fået diagnosticeret AIDS.
Ingen vidste rigtig, hvad de skulle sige til hinanden henover bordene.
Efterhånden samlede folk sig i mindre grupper og hviskede om hvem, der havde været sammen med hvem, og hvordan.
Bent og Kurt gik videre på Mågen.
Det var et nyt sted nede på havnen, der lignede alle de gamle steder.
De blev uenige om noget med penge.
Hvem der i tidens løb havde betalt mest.
Egentlig nåede de at blive forsonede.
Der var sådan set ingen af dem, der gik op i den sag, så længe den anden heller ikke gjorde.
Resten af aftenen var god.
Der var en øm alvor i drukken, en ydmyghed over, at de stadig var i livet, havde hinanden.
Men i de måneder der fulgte, var der ikke nogen af dem, der ringede hinanden op.
De kom ud af vane med hinanden, efterhånden blev tanken om at ses mere og mere besværlig.
De stødte på hinanden et par gange, men Kurt kom stort set ikke ud mere, og så flyttede Bent til Odense.
Kurt ved ikke, hvornår hans egne forældre døde, men døde må de jo være.
Hans søskende er han alle sammen raget uklar med.
Modsat ham voksede de ud af deres vrede mod forældrene.
Det er
mindre besværligt at komme frem i livet hvis man glemmer.
Men Kurt kan ikke glemme, og desuden var han det sidste barn, og altså det, der vakte mest fortrydelse.
Det var især ham, der gjorde det umuligt at få pengene til at række.
Især ham, som hvis han ikke var blevet født, kunne have skånet alle for meget.
Selv har han bragt tre børn til verden.
Der er Flemming.
Mette, som han fik med Ulla.
Og Sofie, som er den eneste, han indimellem ser.
Flemming måtte han aflevere på et børnehjem.
Flan klarede den i tre år, så kunne han ikke længere byde sit barn, at det altid var med nød og næppe, de fik noget at spise, og ofte ikke nok.
Børnehjemmet lå i en stor, rød murstensbygning.
En kvinde tog imod dem i foyeren, førte dem ind i sovesalen og hen til den seng, hvor Flemmings navn stod skrevet på en lille tavle.
Kurt satte rygsækken fra sig i fodenden og prøvede alt han kunne ikke at tænke på, at det var alt, han efterlod Flemming med.
Flånd i hånd fulgte han og Flemming efter kvinden, der åbnede skiftende døre, slog ud med armen og navngav rummet.
Inde på sovesalen igen tog Kurt sit barn i armene.
Flemming
klamrede sig ind til ham, Kurt græd, men lydløst for at Flemming ikke skulle opdage det.
Hvordan lykkedes det ham at rive sig løs fra omfavnelsen?
Han har spurgt sig selv om det igen og igen.
Ikke sådan, ikke direkte, men som et smertejag fra bag brystet og ned i underlivet.
Han rev sig løs, det skreg i hans indvolde, da han åbnede døren og nikkede til kvinden, som havde ventet ude på gangen, ja, han og Flemming havde fået sagt farvel nu.
Foran hovedindgangen knælede kvinden og lagde en arm om Flemmings skuldre, de vinkede efter Kurt, som akkurat nåede ud af forhaven og rundt om hjørnet, før han sank sammen på fortovet, kastede op med hovedet halvvejs inde i en hæk.
Længe vågnede han i koldsved hver nat og hørte Flemming skrige.
Han greb ud efter ham, der hvor sengen havde stået, og forstod så på ny, at Flemming var væk.
Der gik knap et år, så modtog han et brev fra børnehjemmets forstander.
Der var et par, der gerne ville adoptere Flemming.
Det var gode folk, skrev forstanderen, han var præst, og hun var lærerinde, de boede i Rungsted og havde en vidunderlig have.
Et bedre hjem, sluttede brevet, var svært at tænke sig.
Især den sidste sætning var tyrannisk.
Var det bedste hjem, man kunne tænke sig, ikke det, som Kurt kunne have givet Flemming, hvis bare han havde haft nogle penge?
Men Kurt havde ikke noget at sætte til modværge med, han græd, da han skrev i sit svar, at det var en lykke for ham at læse forstanderens brev.
Mette ved han ikke, hvad der er blevet af.
Hun blev Ullas barn, da han forlod Ulla.
Hvert halve år lod han en ven aflevere en konvolut med så mange penge, han nu kunne undvære, til Ulla, som altid, ifølge vennen, tog imod pengene med vrede.
Når han indimellem kom til København, undgik han al øjenkontakt med piger, han formodede, måtte være på Mettes alder.
Desuden blev Maggie i tiltagende grad bitter over alt, der mindede hende om hans tidligere ægteskab.
Han ville ikke bringe Mette op og lade hende blive opslugt i bitterheden.
Også Sofie glider ham afhænde.
Han får ikke ringet.
Det er uoverskueligt at regne flere uger frem og lave en aftale
med hende, som bor i København, og ikke bare kan komme forbi.
Tiden er blevet forskellig for dem, hans er ubrudt, ikke længere opdelt i forskellige navne, hvorimod hendes, hvad med uge 37, lørdag, kan hun finde på at spørge, og Kurt ved ikke, hvad hun mener, eller om han er død til den tid.
Indimellem ringer Sofie selv til ham.
Så sidder han i kurvestolen ude på gangen, hvor beboertelefonen er placeret, og føler sig ilde tilpas over at der altid er tilhørere, tavse andre, der også sidder i kurvestole og strikker eller stirrer.
Han har ikke noget at sige ind i telefonen.
Han som engang talte og talte, stod op og straks lod munden løbe, nu har han ikke noget at sige ind i det åndssvage rør.
Han kigger ned ad gangen.
Der er fjorten værelser.
Navnetavler ved siden af dørene, hvor navnet let kan tørres ud og erstattes med et andet.
Du skulle få en mobil, siger Sofie til ham.
Han kunne fortælle hende, at han hader de bræt uden knapper, at det skræmmer ham, at man ikke kan åbne dem op og se ind til mekanikken, at ingen, efter hans mening, burde give så meget kontrol væk, men han svarer bare, at mjah, det skulle han måske.
Han har sørget så længe, at han ikke længere ved, at det er det, han laver.
Det er blevet en vane, men en vane, der ikke kunne udskiftes med andre, fordi han faktisk er i sorg.
Det var Maggies død, der væltede læsset.
Flemming begyndte igen at skrige i Kurts drømme, snart efter også om dagen.
Han lukkede sig inde på soveværelset, hvor han prøvede at ryste gråden ud af hovedet.
Han blev lige akkurat holdt på plads af Maggies fordømmelse.
Da hendes blik ikke længere hvilede på ham og holdt ham nede, var der ingen grænser, han gik helt fra hinanden.
Ikke længe efter hendes død kom konkursen.
Banken ejede ham helt ned til underbukserne.
De havde krav på alt, der var hans.
Han var tvunget til at forlade gården.
I mange år boede han i en lille lejlighed inde i Nyborg.
Han fik en aftale med købmanden om at få varerne bragt, det gjorde det stort set unødvendigt, at han gik ud.
Når verden udenfor meldte sig, var det oftest i form af rudekuverter.
Han lagde brevene på sit sofabord og åbnede dem ikke.
Indimellem fejede han dem med armen, og mens han kiggede væk, ned i en pose, lukkede den hastigt og smed den ud.
De penge, han engang havde haft, grinede af ham ovre fra det fjernsyn, han endnu havde, og som dengang han købte det, var butikkens dyreste model.
Så blev der lukket for strømmen.
Det var først, da Sofie uden at have meldt sin ankomst, bankede på en aften, og Kurt viste sig i døren iført pandelampe og førte hende ind i den slukkede lejlighed, at hun besluttede, at hans post fremover skulle omdirigeres til hende.
Det var også Sofie, der insisterede på, at han skulle på plejehjem.
Det er egentlig et overgreb, at han skal bo sådan et sted, hvor han hvert øjeblik føler, at nogen kunne trænge sig ind på ham og afsløre ham i noget.
Hans liv her er en serie af opstillinger - ham selv i lænestolen med benene oppe, ham selv liggende i sengen, ham selv med kniv og gaffel i hånden — som skal forhindre at nogen ser, hvad han virkelig vil, han ved ikke selv, hvad det er.
Da han flyttede ind, var der bare en enkelt kasse, han ville have med.
Dens indhold ville han ikke forklare for nogen.
Det er relikvier.
En ske, Maggie efterlod på køkkenbordet, den samme morgen hun tog på hospitalet.
En lille makeuptaske han kun sjældent har åbnet, af frygt for at slippe noget fri og miste det.
Men han ved, hvordan læbestifterne dufter, det er en uforklarlig duft, blålig, der er ikke noget andet, der dufter sådan.
Sofies tigertegning havde han også med sig i kassen.
Han har hængt den op over sengen.
Han kan godt lide at drømme sig ind i tigerens liv, det fritsvævende liv blandt palmer.
Når Sofie kommer på et af de sjældne besøg, er det en af de ting, han kan finde på at gøre.
Han peger op på tegningen og siger: Den har du jo lavet.
Den er jeg meget glad for.
Og nu skal han altså dø.
Jeg ved ikke, om han mærker det selv, for han sover.
Brystet bliver stille, han tager ikke længere luft ind.
Sofie ankommer et par timer senere.
Hun finder det frem i sig selv at stryge sin døde far over håret.
Hun har ikke nogen tanker, mens hun står der.
Hvis der er noget, er det et hav, en endeløshed af gennemsigtige bløddyr.
Så udveksler hun et par ord med en plejer.
Lidt om det forudgående, døden, hvordan den kom, og lidt mere om det forestående praktiske, hvor hendes far nu skal flyttes hen, og hvor længe, de kan beholde ham der.
Noget styrter ned gennem hende og strømmer ud bagtil, da hun lukker døren efter sig og efterlader sin far på sengen.
ET OPKALD FRA KØBENHAVN
Før det slutter for nu, vil jeg fortælle om den nat, Kurt først kun svagt kunne huske.
Han havde været ude med Bent.
Først på Phønix, så røg de videre på Kadetten.
Lene havde også været med, havde hængt Kurt om halsen, indtil hun gav op og gik hjem med en følelse af at have fornedret sig for en mand, hun ikke engang rigtig brød sig om.
Hun faldt i søvn med lyset tændt og følte sig blottet for et blik, hun var for udmattet til at skærme sig imod.
Kurt derimod var først lige ved at komme i gang.
Alt sejlede lykkeligt udtværet omkring ham, han talte højere og højere, opfandt i samme hast, som han drak, ideer og atter ideer red ham afsted.
Han vågnede næste morgen med en anelse, men om hvad vidste han ikke.
Først et par dage senere ringede en mand og præsenterede sig som T.
Tal{for sidst, sagde T, med en på en gang hånlig og jovial klang i stemmen, som virkede på Kurt, som den skulle, ved at Kurt straks følte sig domineret, der er sgu hyggeligt i Nyborg, men jeg vidste ikk,c, at I havde penge på lommen derovre.
T fortalte,
at han havde været i transportbranchen i nogle år, han så et stort potentiale og havde udset sig et projekt.
Det drejede sig om at bryde statsmonopolet på skibsfart over Storebælt, simpelthen, som han sagde, sætte nogle færger ind, og gøre det billigere, du kan ikke investere dine penge bedre lige nu.
Kurt blev hektisk og varm, det lød som en investering, der kunne føre ham langt videre, end han havde turdet drømme om.
Men han ville ikke virke som en, der ikke havde andre muligheder, han sagde til T, at han skulle tænke over det, og lagde på.
De følgende timer gik han i fuldstændig uro frem og tilbage på kontoret.
Det han følte var en hævnens eufori.
Han tænkte på alle dem, der gerne havde set ham fejle, alle dem, for hvem hans liv var et ligegyldigt og lille liv.
Det var også dem, han gav sit svar, da han efter nogle timer ikke længere kunne vente, ringede T op og sagde, at de havde en aftale.
